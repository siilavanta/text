var post_txt = `
<h1 class="title">পূজ্য বনভন্তের ধর্ম-পুণ্যাভিযান</h1>
    <div class="post_box">
    <div class="post_txt">
    <p class="txt">এই বাংলাদেশে সুদূর অতীত হতে অনেক জ্ঞানীগুণী, পালি বিশারদ, ত্রিপিটকে অভিজ্ঞ মহান ভিক্ষুরা বুদ্ধধর্ম প্রচার-প্রসারে কাজ করে গেছেন, লোকসমাজে সুপরিচিত হয়েছেন, স্মরণীয়-বরণীয় হয়ে আছেন যুগ যুগ ধরে। তবে এই বাংলার বৌদ্ধ ইতিহাসে পরম শ্রদ্ধেয় বনভন্তের অবদান সুউচ্চ পর্বতসম, সুবিশাল। অন্য দশজন বৌদ্ধ ভিক্ষু বা সাধকের সঙ্গে তাঁর পার্থক্য কোথায়? যে-বিষয়গুলোতে অন্য সবার সঙ্গে তাঁর সুবিশাল পার্থক্য রচিত হয়েছে তা হলো : অন্য ভিক্ষুরাও বুদ্ধধর্ম ও সমাজের উন্নতি ও শ্রীবৃদ্ধির জন্য চেষ্টা করে গেছেন, কিন্তু পূজ্য বনভন্তের ধনপাতা থেকে লংগদু পর্যন্ত প্রায় দু যুগেরও অধিক মহান ধ্যানময় ত্যাগময় প্রব্রজিত জীবন সাধারণ মানুষদের হৃদয়ে যে রেখাপাত করেছে এবং ধর্মীয় চেতনায় উদ্বুদ্ধ করেছে, তার মতো করে আর কেউই সেটা পারেননি। তাঁর নিকটই সাধারণ মানুষেরা বুদ্ধধর্মের মৌলিকত্বের বা ধর্মবিনয়ের আস্বাদ পেয়েছিল; নৈর্বাণিক ধর্মদেশনা শুনতে পেয়েছিল, বুঝতে পেরেছিল। তিনি যেভাবে সাধারণ মানুষদের খুব কাছাকাছি এসে ধর্মে-পুণ্যে জাগ্রত করতে পেরেছিলেন, মানুষদের হৃদয় ছুঁয়ে যেতে পেরেছিলেন আর কেউই সেটা পারেননি। নিঃসন্দেহে এই বাংলার বৌদ্ধদের নিকট তিনি বুদ্ধের সঠিক ধর্মবিনয়কে পুনরায় তুলে ধরতে পেরেছিলেন।</p>
    <p class="txt">গত শতকের প্রথমদিকেও পার্বত্যাঞ্চলের মানুষ বিভিন্ন কুসংস্কারমূলক কর্মকাণ্ডে আচ্ছন্ন ছিল। জন্মগত পরিচয়ে বৌদ্ধ হলেও আচরণে বৌদ্ধ ছিল না। হিন্দুধর্মের প্রভাব বেশি ছিল। লুরীরা সামাজিক-ধর্মীয় কাজে পৌরহিত্য করতেন। ষাটের দশক হতে লুরীদের প্রভাব কমে যায় আর ভিক্ষুদের গুরুত্ব বেড়ে যায়। বিহারগুলোতে মারমা ভিক্ষুর সংখ্যা বেশি ছিল। বুড়ো বয়সে কিছু কিছু চাকমা ভিক্ষু হতো। সেই সময়ে শুধু মৃতদেহ সৎকারের জন্যই ভিক্ষুদের ফাং করা হতো। শ্মশানে গিয়ে ভিক্ষুদের মৃত ব্যক্তির উদ্দেশে সূত্রপাঠ করতে হতো। শুধু অন্ত্যেষ্টিক্রিয়া অনুষ্ঠানের সময় বাড়িতে ভিক্ষুদের ফাং করা হতো। অন্য সময়ে বাড়িতে ভিক্ষুদের প্রবেশ করাকে অমঙ্গল এবং সূত্রপাঠ করাকে অশুচি বাক্য মনে করা হতো। তাই অন্ত্যেষ্টিক্রিয়া অনুষ্ঠান ছাড়া বাড়িতে ভিক্ষুদের প্রবেশ ও সূত্রপাঠ না করার বিষয়ে গুরুজনেরা মানা করতেন।</p>
    <p class="txt">গত শতাব্দীর প্রথম হতে ষাটের দশকেও যে জনসাধারণ কুসংস্কারে আচ্ছন্ন এবং বুদ্ধধর্ম বিষয়ে অনভিজ্ঞ ছিল তা বিভিন্ন লেখকের গ্রন্থগুলো হতে ও বয়োবৃদ্ধদের নিকট জানা যায়। বলতে গেলে, ষাটের দশক হতে জুম্মদের মাঝে <b class="calibre1">সমাজ, শিক্ষা, রাজনীতি, ধর্ম সবদিক দিয়েই পরিবর্তনের হাওয়া লাগতে শুরু করে। শ্র</b>দ্ধেয় শ্রীমৎ অগ্রবংশ মহাস্থবির বার্মা হতে ত্রিপিটক অধ্যয়ন করে ১৯৫৭ সালের ডিসেম্বর মাসে বাংলাদেশে আসেন এবং ১৯৫৮ সালের ৫ জানুয়ারি রাজগুরু পদে অভিষিক্ত হন। দেশে ফিরে তিনি ধর্মের সংস্কারে উদ্যোগী হন এবং পরবর্তীকালে পার্বত্যাঞ্চলের বৌদ্ধসমাজে অনেক সুনাম অর্জন করেন। ১৯৬১ সালে শ্রদ্ধেয় শ্রীমৎ জ্ঞানশ্রী মহাস্থবির দীঘিনালায় এসে বুদ্ধধর্ম প্রচারের পাশাপাশি হতদরিদ্র শিশুদের পড়াশোনার জন্য ‘বোয়ালখালী বৌদ্ধ অনাথ আশ্রম’ গড়ে তোলেন যা ১৯৮৬ সাল পর্যন্ত চালু ছিল। সেই সময়ে অনেক বার্মিজ ভিক্ষু পার্বত্য চট্টগ্রামে এসে বিভিন্ন বিহারে বর্ষাবাস যাপন করে আবার বার্মায় ফিরে যেতেন। অনেক লোকজনের নিকট বার্মিজ ভিক্ষুদের একটা আলাদা কদর ছিল। ১৯৬০ সালে পূজ্য বনভন্তে দীঘিনালায় আসার পর তাঁর কঠোর সাধনাময় জীবনের প্রভাব পড়েছিল সেখানকার জনজীবনে। দূরদূরান্ত হতেও বহু মানুষ তাঁর দর্শন পেতে ও উপদেশ শুনতে আসতেন। তা ছাড়া ১৯৬০ সালে কাপ্তাই বাঁধ নির্মাণের ফলে জুম্মরা উদ্বাস্তু হয়ে নিজেদের ভিটেমাটি ছেড়ে পার্বত্যাঞ্চলের বিভিন্ন স্থানে ও ভারতের উত্তর-পূর্বাঞ্চলের বিভিন্ন রাজ্যে চলে গিয়েছিল। এই কাপ্তাই বাঁধ জুম্মদের জীবনে বিরাট ক্ষত তৈরি করে। জুম্মরা ধীরে ধীরে সচেতন হতে শুরু করে। এই সময় হতে জুম্মরা প্রাতিষ্ঠানিক শিক্ষা লাভের দিকে বিশেষ মনোযোগী হয়। ১৯৬৬ সালে জুম্মজাতির অবিসংবাদিত নেতা মানবেন্দ্র নারায়ণ লারমা তৎকালীন দীঘিনালা জুনিয়র স্কুলে শিক্ষক হিসেবে যোগদান করেন। রাজনৈতিক কারণে তিনি ১৯৬৮ সালে চাকরি হতে ইস্তফা দেন। যতদিন স্কুলে ছিলেন ততদিন অন্যান্যদের সঙ্গে পূজ্য বনভন্তের দর্শনে যেতেন আর পূজ্য ভন্তের দেশনাগুলো তাঁরা সাধারণ মানুষদের সহজভাবে বুঝানোর চেষ্টা করতেন। এভাবেই ষাটের দশকে সমাজ, শিক্ষা, রাজনীতি এবং ধর্মে পরিবর্তনের যে হাওয়া বয়েছিল তার প্রভাবে ষাটের দশকের পর হতে ধর্মসহ সব ক্ষেত্রেই জুম্মসমাজ ধীরে ধীরে বদলে যেতে থাকে।</p>
    <p class="txt">১৯৭০ সালে পূজ্য বনভন্তে লংগদুর তিনটিলায় আসার পর হতেই ‘বহুজন হিতায়, বহুজন সুখায়’ সদ্ধর্মবাণী প্রসারে বিশেষ উদ্যোগী হয়েছিলেন। ১৯৭৪ সালে রাজবিহারের কঠিন চীবর দানানুষ্ঠান শেষে তিনি চাকমা রাজপরিবার ও গণ্যমান্য ব্যক্তিবর্গের বিশেষ প্রার্থনায় রাঙামাটিতে অবস্থান করার সম্মতি প্রদান করেন। ১৯৭৭ সালে তিনি স্থায়ীভাবে রাঙামাটি রাজবন বিহারে চলে আসেন। অধিকতর উপযুক্ত স্থানে আগমনের পর, মানুষদের আমন্ত্রণে তিনি রাঙামাটি, খাগড়াছড়ি ও চট্টগ্রামের বিভিন্ন স্থানে ধর্মীয় চেতনা জাগরণে পরিভ্রমণ করেন। ধীরে ধীরে তাঁর প্রতি মানুষদের শ্রদ্ধা-ভক্তি উত্তরোত্তর বেড়ে গেল; তাঁকে সেবাপূজা করে বহুজনে সুফল পেল। তিনি শুধু সামাজিক-ধর্মীয় কুসংস্কারগুলো দূরীভূত করতে সচেষ্ট হননি, সাধারণ মানুষদের যথার্থ ধর্মাচরণে উদ্বুদ্ধ করেছিলেন; দানে-পুণ্যে-ধর্মে জাগরিত করেছিলেন; বাংলাদেশের বৌদ্ধ ইতিহাসে বিবিধ দান-পূজার প্রচলন করে বহুজনকে অপরিমেয় পুণ্যলাভের সুযোগ করে দিয়েছিলেন। আজকের জুম্মদের লাইফস্টাইল দেখলে অনেকেই ধারণা করতে পারবে না যে সেই সময়ে জুম্মদের সামাজিক-ধর্মীয় কুসংস্কার ও অবস্থার প্রেক্ষিতে সু-পরিবর্তনের জন্য তাঁর ধ্যানসাধনা ও সদ্ধর্ম প্রচার-প্রসার করতে গিয়ে এবং বুদ্ধের শাসনদরদী অন্য ভিক্ষুদেরও কত ত্যাগ স্বীকার করতে হয়েছিল! পূজ্য বনভন্তের নৈর্বাণিক ধর্মদেশনাগুলো সম্বন্ধে অনেক বই পাওয়া যায়। তাই তাঁর উপদেশে এই বঙ্গদেশে বিবিধ দান-পূজাদি প্রথাগুলোর সূচনার ইতিহাস ও মাহাত্ম্য এবং তারও আগে পূজা-বিষয়ক কিছু আলোচনা করা যাক।</p>
    <p class="txt">পূজা কী ও কেন?</p>
    <p class="txt">সাধারণভাবে পূজা অর্থ শ্রদ্ধা বা বিশ্বাস, আরাধনা বা প্রার্থনা। বৌদ্ধমতে, পূজা বলতে বুদ্ধাদি অর্হৎগণকে অথবা তাঁদের চৈত্যকে ভিত্তি করে তাঁদের উদ্দেশে মোমবাতি, আগরবাতি, ফুল, পানি ইত্যাদির দ্বারা শ্রদ্ধা-প্রার্থনা করাকে বুঝায়।<sup class="calibre2">১</sup> এবং বুদ্ধাদি অর্হৎগণ, ভিক্ষুসংঘ, যাচক ও দীনদুঃখীকে, এমনকি পশুপাখিকে যথাশক্তি দান করাও পূজার অন্তর্ভুক্ত।</p>
    <p class="txt">এক প্রকারের পূজা আছে—যিনি সৃষ্টিকর্তা বা ঈশ্বর অথবা দেবদেবীদের অথবা কোনো পরম পুরুষকে পূজা করেন এবং তাঁদের নিকট প্রার্থনা করেন যেন তার মনোবাসনা পূরণ হয়। বৌদ্ধরা সেরূপ পূজায় একদমই বিশ্বাসী নয়। বুদ্ধাদি অর্হৎগণকে অথবা তাঁদের চৈত্যকে অথবা তাঁদের বিভিন্ন ঘটনাবলি স্মরণ করে বৌদ্ধরা পূজা করেন এজন্য যে, <i class="calibre3">ইনি সেই ভগবান অথবা ইনি সেই অর্হৎ, যিনি এই এই প্রকার গুণের অধিকারী, বহু দেবমনুষ্যকে দুঃখ হতে মুক্ত করেছেন... আমিও তাঁর মতো যেন এই এই প্রকার গুণের অধিকারী হতে পারি, লোভ-দ্বেষ-মোহ রূপ অন্ধকার বিনাশ করে নির্বাণের আলোয় আলোকিত হতে পারি, নিজেও সংসারদুঃখ হতে মুক্ত হতে পারি, অন্যকেও মুক্ত করতে পারি...।</i> অর্থাৎ বুদ্ধাদি অর্হৎগণকে অথবা ভিক্ষুদের বন্দনা-সৎকার-পূজা করার অর্থ শুধু তাঁদেরই বন্দনা-সৎকার-পূজা করা নয়, নিজের দুঃখমুক্তির জন্য সচেষ্ট হওয়া এবং অপরেরও সুখ-মঙ্গল কামনা করা। বৃহত্তর অর্থে আত্মহিত ও পরহিতই পূজার উদ্দেশ্য। আবার, গভীর দৃষ্টিকোণ হতে দেখলে, বুদ্ধ-ধর্ম-সংঘের গুণরাশি স্মরণ করে শ্রদ্ধা সহকারে একাগ্রচিত্তে স্মৃতিযুক্ত হয়ে পূজাদি করা একপ্রকারে বুদ্ধানুস্মৃতি, ধর্মানুস্মৃতি ও সংঘানুস্মৃতি ভাবনার অন্তর্গত বিষয়। <b class="calibre1">বিশুদ্ধিমার্গে</b> বলা হয়েছে, ‘বুদ্ধানুস্মৃতি ভাবনায় নিযুক্ত ভিক্ষু শাস্তার প্রতি গৌরবযুক্ত হয়, সম্মানবহুল হয়। তাঁর বিপুল শ্রদ্ধা, স্মৃতি, প্রজ্ঞা, পুণ্য লাভ হয়; প্রীতি আনন্দবহুল হয়... সুগতিপরায়ণ হয়।’ বৌদ্ধমতে, অন্য এক প্রকারের পূজা রয়েছে—নিরামিষ বা প্রতিপত্তি পূজা; সেটা নিয়ে পরে আলোচনা করব।</p>
    <p class="txt">পূজার যোগ্য ব্যক্তি কারা?</p>
    <p class="txt"><b class="calibre1">মহামঙ্গল সূত্রে</b> বলা হয়েছে, ‘পূজা চ পূজনীযানং এতং মঙ্গলমুত্তমং’—‘পূজনীয় ব্যক্তিকে পূজা করা উত্তম মঙ্গল।’ সোজা কথায় সম্যকসম্বুদ্ধগণ, পচ্চেক-বুদ্ধগণ, বুদ্ধের শ্রাবকসংঘ, প্রব্রজিতগণ, রাজচক্রবর্তীগণ এবং সন্তানের পক্ষে মাতাপিতা সম্মান ও পূজার যোগ্য ব্যক্তি।</p>
    <p class="txt"><b class="calibre1">ধর্মপদে</b> বুদ্ধ বলেছেন<sup class="calibre2">২</sup>, যাঁরা প্রপঞ্চ (তৃষ্ণা-দৃষ্টি-মানাদি) অতিক্রমকারী, শোক-পরিতাপমুক্ত, নির্বাণপ্রাপ্ত ও নির্ভয় হয়েছেন সেই প্রকার পূজার যোগ্য বুদ্ধগণকে অথবা তাঁদের শ্রাবকগণকে যারা পূজা করেন, কেউ তাদের পুণ্যের পরিমাণ করতে সমর্থ হয় না। <b class="calibre1">মহাপরিনির্বাণ সূত্রে</b> উক্ত হয়েছে<sup class="calibre2">৩</sup>, ‘আনন্দ, চারজন ব্যক্তি স্তূপ পাবার যোগ্য। কে কে? তথাগত অর্হৎ সম্যকসম্বুদ্ধ, প্রত্যেক-বুদ্ধ, তথাগত-শ্রাবক এবং রাজচক্রবর্তী।’ কী কারণে তাঁরা স্তূপ পাবার যোগ্য? ‘এটাই ভগবান বুদ্ধের... পচ্চেক-বুদ্ধের... ভগবান বুদ্ধের শ্রাবকের... রাজচক্রবর্তীর স্তূপ’ এরূপ মনে করে, আনন্দ, বহুজন চিত্তকে নির্মল করতে সক্ষম হয়; তারা ওই স্থানে চিত্তের নির্মলতা প্রাপ্ত হয়ে মরণান্তে দেহের ধ্বংসে সুগতি লাভ করে স্বর্গে গমন করে। এ কারণেই তথাগত অর্হৎ সম্যকসম্বুদ্ধ, পচ্চেক-বুদ্ধ, তথাগত-শ্রাবক ও রাজচক্রবর্তী স্তূপ পাবার যোগ্য।’ অর্থাৎ এই চারি প্রকার পুদ্গলের স্তূপ বা চৈত্য নির্মাণ করা যায় এবং তাঁরা পূজার যোগ্য।</p>
    <p class="txt"><b class="calibre1">মিলিন্দ-প্রশ্নে</b> উক্ত হয়েছে, ভিক্ষুরা বা প্রব্রজিতরা বিংশতি প্রকার শ্রমণকর গুণ<sup class="calibre2">৪</sup> ও দুই প্রকার বাহ্যিক চিহ্নের<sup class="calibre2">৫</sup> দ্বারা প্রণাম, প্রত্যুত্থান, সম্মান ও পূজার যোগ্য হন। ভিক্ষুরা এগুলো আচরণ করে... অর্হত্ত্বের নিকটবর্তী হন বলে স্রোতাপন্ন উপাসকের পক্ষেও সাধারণ ভিক্ষুদের প্রণাম ও প্রত্যুত্থান করে সম্মান করা উচিত।</p>
    <p class="txt">মাতাপিতা সন্তানের পক্ষে একান্ত পূজনীয় ও উত্তম পুণ্যক্ষেত্র। <b class="calibre1">সব্রহ্মক সূত্রে</b> বলা হয়েছে<sup class="calibre2">৬</sup>, মাতাপিতা হলেন ব্রহ্মা-সদৃশ<sup class="calibre2">৭</sup>, পূর্বাচার্য<sup class="calibre2">৮</sup> ও আহ্বানের যোগ্য<sup class="calibre2">৯</sup>। কারণ মাতাপিতা সন্তানদের জন্য অনেক কিছু করেন, লালনপালন করেন, পোষণ করেন এবং এই জগতে পরিচিত করে তোলেন। সেজন্য পণ্ডিত পুত্রকন্যারা মাতাপিতাকে নমস্কার ও পূজা-সৎকার করেন; অন্ন, পানীয়, বস্ত্র, শয্যা প্রদান, শরীর মর্দন, স্নান ও পাদধৌতকরণ প্রভৃতি দ্বারা মাতাপিতার সেবা করে থাকেন। মাতাপিতার প্রতি এসব কর্তব্য পালনের জন্য তারা ইহজীবনে প্রশংসা লাভ করে থাকে এবং পরলোকেও স্বর্গে প্রমোদিত হয়। <b class="calibre1">অঙ্গুত্তরনিকায়ের শান্তচিত্ত বর্গে</b> বুদ্ধ বলেছেন<sup class="calibre2">১০</sup>, মাতাপিতার ঋণ পরিশোধ করা যায় না। কিন্তু যে ব্যক্তি মাতাপিতাকে মিথ্যাদৃষ্টি হতে মুক্ত করে সদ্ধর্মে প্রতিষ্ঠিত করতে পারে, দুঃশীল মাতাপিতাকে উদ্দীপিত করে শীলে প্রতিষ্ঠিত করে, কৃপণ মাতাপিতাকে দানে প্রতিষ্ঠিত করে, অজ্ঞানী মাতাপিতার অন্তরে জ্ঞানের শিখা প্রদীপ্ত করতে পারে, একমাত্র সেই ব্যক্তিই মাতাপিতার ঋণ হতে মুক্ত হয় এবং মাতাপিতার প্রতি ততোধিক করণীয় কার্য সম্পন্ন করে।</p>
    <p class="txt">পূজা কত প্রকার?</p>
    <p class="txt"><b class="calibre1">কলিঙ্গবোধি জাতকে</b> উক্ত হয়েছে, চৈত্য তিন প্রকার : শারীরিক চৈত্য<sup class="calibre2">১১</sup>, পারিভোগিক চৈত্য<sup class="calibre2">১২</sup> ও উদ্দেশিক চৈত্য<sup class="calibre2">১৩</sup>। বুদ্ধগণের জীবদ্দশায় শারীরিক চৈত্য নির্মাণ করা যায় না। বুদ্ধগণের পরিনির্বাণের পরে দাহ করার পর দেহ ধাতুতে পরিণত হলে তবেই ধাতু স্থাপন করে এই চৈত্য নির্মাণ করা সম্ভব। বুদ্ধগণ কর্তৃক পরিভুক্ত মহাবোধি বৃক্ষ তাঁদের দেহধারণকালেই হোক কিংবা পরিনির্বাণের পরেই হোক, সকল সময়েই পারিভোগিক চৈত্য। বুদ্ধমূর্তি নির্মাণ করে পূজা করা হলো উদ্দেশিক চৈত্য পূজা। এই হলো তিন প্রকার চৈত্য পূজা।</p>
    <p class="txt">পূজা দুই প্রকার; যথা : আমিষ পূজা এবং নিরামিষ পূজা। সাধারণত বুদ্ধাদি অর্হৎগণ, ভিক্ষুসংঘ কিংবা ত্রিচৈত্যের উদ্দেশে বন্দনা-সৎকার করা, বিভিন্ন পুজোপকরণ দিয়ে পূজা করা এবং নানাবিধ বস্তুসামগ্রী দান করাকে আমিষ পূজা বলে। অনেকে মনে করেন, বিবিধ পুজোপকরণ দিয়ে পূজা করাই হলো আমিষ পূজা; কিন্তু চারি প্রত্যয় আদি দান করাও আমিষ পূজা। <b class="calibre1">অঙ্গুত্তরনিকায় অর্থকথায় দ্বিক নিপাতের দানগ্গৰণ্ণনা ও সন্থারগ্গৰণ্ণনায়</b> বলা হয়েছে, ‘চারি প্রত্যয় দান করাই হচ্ছে আমিষ দান। আর যারা আমিষ দানের মাধ্যমে পূজা করে সেই পূজাই হচ্ছে আমিষ পূজা।’</p>
    <p class="txt">লোভ-দ্বেষ-মোহকে সমূলে বিনাশ করার জন্য এবং পুনরায় যাতে উৎপন্ন হওয়ার কোনো আসক্তি না থাকে, তজ্জন্য অর্হত্ত্বফল লাভ করাটাকে মুখ্য উদ্দেশ্য করে বুদ্ধের দেশিত ধর্মানুধর্ম বা শীল-সমাধি-প্রজ্ঞা বা যথার্থ ধর্মাচরণ করাকে নিরামিষ পূজা বলে। <b class="calibre1">মহাপরিনির্বাণ সূত্রের</b> <b class="calibre1">অর্থকথামতে,</b> কোনো ভিক্ষু বা ভিক্ষুণী চারি পরিশুদ্ধি শীল পালন করে, ধুতাঙ্গ ব্রত পালন করে, শমথ-বিদর্শন অনুশীলন করতে করতে গোত্রভূ জ্ঞান পর্যন্ত পৌঁছায়, এগুলোকেই বলা হয় যথার্থ ধর্মাচরণ। কোনো ভিক্ষু বা ভিক্ষুণী বুদ্ধপ্রজ্ঞাপ্ত সমস্ত শিক্ষাপদ সামান্যতমও অতিক্রম করে না, এটিই হচ্ছে যথার্থ ধর্মাচরণ। কোনো উপাসক বা উপাসিকা ত্রিশরণ গ্রহণ করে, পঞ্চশীল ও দশ সুচরিত শীল পালন করে, মাসে আট দিন অষ্টাঙ্গ উপোসথ শীল পালন করে, মা-বাবাকে সেবাশুশ্রূষা করে, ধার্মিক শ্রমণ-ব্রাহ্মণগণকে সেবাশুশ্রূষা করে, এগুলোই হচ্ছে যথার্থ ধর্মাচরণ। <b class="calibre1">অর্থকথামতে,</b> এই যথার্থ ধর্মাচরণ নামক পরম পূজাই হচ্ছে নিরামিষ পূজা। বুদ্ধ বলেছেন, ‘নিরামিষ পূজাই আমার শাসনকে ধরে রাখতে পারবে, রক্ষা করতে পারবে। যতদিন আমার চারি পরিষদ আমাকে এই পরম পূজা দিয়ে পূজা করবে ততদিন আমার শাসন আকাশে পূর্ণচন্দ্রের ন্যায় শোভা পাবে।’</p>
    <p class="txt">আমিষ পূজার প্রয়োজন আছে কি?</p>
    <p class="txt">নিঃসন্দেহে আমিষ পূজার চেয়ে নিরামিষ পূজাই উত্তম। তাহলে কি আমিষ পূজার প্রয়োজন নেই? এই পূজার প্রয়োজন নেই, এটা বলা যায় না। আমিষ ও নিরামিষ—দুই প্রকার পূজারই আবশ্যকতা আছে। অ আ ক খ, ১ ২ ৩ ... না শিখে যেমন সরাসরি উচ্চতর ডিগ্রী লাভ করা যায় না, তেমনি সাধারণ মানুষদের পক্ষে প্রাথমিকভাবে দান-পূজাদির অনুশীলন ছাড়া সরাসরি শীল-সমাধি-প্রজ্ঞার শিক্ষা করা কঠিনই বৈকি! বর্তমানেও এমন প্রচুর ঘটনা দেখা যায়—সুন্দর সুউচ্চ বুদ্ধমূর্তি, মনোরম বিহার কিংবা ধর্মকথিক-সাধক ভিক্ষুদের প্রতি আকৃষ্ট হয়ে বহু মানুষ সেখানে বা তাঁদের নিকট যায় এবং পরবর্তী সময়ে শুধু দর্শন নয়, অনুপ্রাণিত হয়ে ধর্মাচরণেও উদ্বুদ্ধ হয়েছেন। ভগবান বুদ্ধের ক্ষেত্রেও দেখা গেছে, তাঁর অনুপম ধর্মবাণী শুনার জন্য তাঁর নিকট যত মানুষ আসত, তাঁর চেয়েও অনেক বেশি মানুষ আসত তাঁর বত্রিশ প্রকার মহাপুরুষ লক্ষণময় অসাধারণ রূপ দর্শনের জন্য। ওসব বাহ্যিক বিষয়গুলো অথবা দৃষ্টিনন্দন বুদ্ধমূর্তি-বিহার অথবা দান-পূজাদির দ্বারা পূজারী বা দাতার চিত্ত প্রসন্ন হয়, ধর্মের প্রতি শ্রদ্ধাবোধ বৃদ্ধি পায়, ধর্মের প্রতি চিত্ত আকৃষ্ট হয়, ত্যাগের চেতনা বৃদ্ধি হয়, যাতে সে পরবর্তী সময়ে আরও পুণ্যকর্ম করতে ও ধর্মাচরণে অনুপ্রাণিত ও উদ্যমী হতে পারে।</p>
    <p class="txt">আবার দেখা যায়, ত্রিহেতুক পুদ্গলেরা যথার্থ ধর্মাচরণ করে মার্গফল লাভ করতে পারে। কিন্তু লোভ, দ্বেষ ও মোহে আচ্ছন্ন অহেতুক ও দ্বিহেতুক পুদ্গলদের ইহজীবনে ধর্মজ্ঞান লাভ হয় না। জন্মে জন্মে আমিষ ও নিরামিষ পূজা অনুশীলনের মাধ্যমেই ত্রিহেতুক পুদ্গল হতে হয়। যেহেতু অহেতুক-দ্বিহেতুক পুদ্গলদের ইহজীবনে ধর্মজ্ঞান লাভ হয় না এবং পুনর্জন্ম ধারণ করতে হবে সেহেতু জন্ম-জন্মান্তরে আয়ু-বর্ণ-সুখ-বল-প্রজ্ঞা-যশ-সম্পত্তি ইত্যাদি লাভের নিমিত্তে আমিষ পূজার আবশ্যকতা আছে।</p>
    <p class="txt">আমরা জানি, গৌতম বুদ্ধের সর্বজ্ঞতা জ্ঞান লাভের পেছনে আমিষ পূজার গুরুত্ব অপরিসীম। <b class="calibre1">বিশ্বন্তর জাতকে</b><sup class="calibre2">১৪</sup> দেখা যায়, বোধিসত্ত্ব সর্বশেষ জন্মেও মহাদান দিয়েছিলেন, স্বীয় পুত্রকন্যাকেও দান দিয়েছিলেন, এমনকি তিনি মাতৃকুক্ষি হতে উন্মীলিত নেত্রে নিষ্ক্রান্ত হয়ে মাতা পৃষতীর দিকে হাত প্রসারিত করে বলেছিলেন, ‘দান দিব, মা। কিছু আছে কি?’ <b class="calibre1">জয়মঙ্গল অষ্টগাথায়</b> দেখা যায়, জন্ম-জন্মান্তরে দানাদি পারমী পূরণের প্রভাবে তিনি বুদ্ধগয়ার বোধিদ্রুমমূলে সসৈন্য মারকে পরাজিত করেছিলেন। <b class="calibre1">খুদ্দকনিকায়ের অপদানে</b> দেখা যায়, সীবলী স্থবির অতীতে পদুমুত্তর বুদ্ধ ও বিপস্সী বুদ্ধকে দান-পূজা ও জন্ম-জন্মান্তরে বহু পুণ্যকর্ম করে গৌতম বুদ্ধের শাসনে লাভীশ্রেষ্ঠ ও নির্বাণপ্রাপ্ত হয়েছেন। অনাথপিণ্ডিক শ্রেষ্ঠী, মেণ্ডক শ্রেষ্ঠী, ধনঞ্জয় শ্রেষ্ঠী, মহা উপাসিকা বিশাখা, মল্লিকা দেবী প্রমুখগণ আমিষ পূজার দ্বারাই জগদ্বিখ্যাত হয়েছেন। দাতাদের দানে প্রব্রজিতরা জীবন ধারণ করেন এবং প্রব্রজিতরাই ত্রিপিটক তথা বুদ্ধশাসনের ধারক-বাহক। সেহেতু আমিষ পূজারও প্রয়োজন আছে। এই পূজার দ্বারা মানুষ ইহজীবনে সুখ-শান্তিতে থাকে, যশ-খ্যাতির অধিকারী হয়, অন্যের নিকট প্রিয়ভাজন হয় এবং মৃত্যুর পরও বিপুল পরিমাণে মনুষ্যসুখ বা দিব্যসুখ লাভ করে এবং নির্বাণসুখ লাভেরও হেতু হয়।</p>
    <p class="txt">তা ছাড়া আমিষ পূজার গুরুত্ব কেমন তা <b class="calibre1">সুমনা সূত্রে</b><sup class="calibre2">১৫</sup> ভগবান বুদ্ধ ও রাজকুমারী সুমনার কথোপকথনেও বুঝা যায়। এ সূত্রে উক্ত হয়েছে, ভগবানের দুজন শিষ্য সমশ্রদ্ধা, সমশীল এবং সমপ্রজ্ঞাসম্পন্ন; কিন্তু একজন দাতা, অপরজন দাতা নয়। যদি তারা কায়ভেদে মৃত্যুর পর সুগতি স্বর্গলোকে উৎপন্ন হয়, তাহলে সেই দেবত্বপ্রাপ্ত দাতা অপর অদাতাকে দিব্য-আয়ু, দিব্যবর্ণ, দিব্যসুখ, দিব্যযশ ও দিব্য-আধিপত্য—এই পঞ্চবিধ বিষয়ের দ্বারা অতিক্রম করবে। সেই দুজন দেবতা সেখান হতে চ্যুত হয়ে ইহলোকে মানবজন্ম ধারণ করলে সেই মানবত্বপ্রাপ্ত দাতা অপর অদাতাকে মনুষ্য আয়ু, মনুষ্য বর্ণ, মনুষ্য সুখ, মনুষ্য যশ ও মনুষ্য আধিপত্য—এই পঞ্চবিধ বিষয়ের দ্বারা অতিক্রম করবে। যদি সেই দুজন মানব প্রব্রজিত হলে সেই প্রব্রজিত দাতা অপর অদাতা প্রব্রজিতকে সমান একই পঞ্চবিধ বিষয়ে অতিক্রম করবে। যেমন : সেই প্রব্রজিত দাতা চীবর, পিণ্ডপাত, গিলান-প্রত্যয়-ভৈষজ্য, প্রয়োজনীয় বস্তু গ্রহণ করার জন্য পুনঃপুন জিজ্ঞাসিত হয়; সব্রহ্মচারীদের সঙ্গে পুনঃপুন মনোজ্ঞ আচার-আচরণের (কায়-কর্ম) ও মনোজ্ঞ বাক্&zwnj;কর্মের দ্বারা মেলামেশা করে; তারা তাকে মনোজ্ঞ বস্তু দান দেয়; কদাচিৎ সেই বিষয়গুলো ঘটে না। অর্থাৎ দান ও পুণ্যকর্ম সম্পাদন হেতু দাতারা দেবকায় প্রাপ্ত হলেও সাহায্য ও দান পায়, মানবত্ব প্রাপ্ত হলেও সাহায্য ও দান পায় এবং প্রব্রজিত হলেও সাহায্য ও দান পায়।</p>
    <p class="txt">আমিষ পূজার চেয়ে নিরামিষ পূজা উত্তম কেন?</p>
    <p class="txt">যে-কেউ যথাযথভাবে ধর্ম অনুশীলন করলে সব জাগতিক দুঃখগুলোর অন্তসাধন করে সত্ত্বর নির্বাণ লাভে সক্ষম হয়। আমরা <b class="calibre1">মহাসতিপট্ঠান সূত্রের আনিশংস কথায়</b> চারি স্মৃতি প্রস্থান অনুশীলনের ফলাফল দেখতে পাই। এই কারণে নিরামিষ পূজাই উত্তম। এই পূজার গুরুত্ব <b class="calibre1">ধর্মপদেও</b> দেখা যায়—‘বহু পরার্থের প্রয়োজনেও স্বীয় পরমার্থ বিনষ্ট করবে না; আত্মহিত পরিজ্ঞাত হয়ে পরমার্থ সাধনে তৎপর থাকা সকলের উচিত।’<sup class="calibre2">১৬</sup> <b class="calibre1">অর্থকথায়</b> আছে, পরিনির্বাণের পূর্বে বুদ্ধ ঘোষণা করেছিলেন, ‘হে ভিক্ষুগণ, এখন হতে চার মাস পরে আমি পরিনির্বাণ লাভ করব।’ এই ঘোষণা শুনে বুদ্ধের সঙ্গে সাক্ষাতের জন্য দলে দলে ভিক্ষুরা, গৃহীরা জেতবন বিহারে আসতে লাগল। কিন্তু অত্তদত্থ স্থবির চিন্তা করলেন, ‘শাস্তা এখন হতে চার মাস পরে পরিনির্বাণ লাভ করবেন। অথচ আমি এখন অবীতরাগ; শাস্তার জীবদ্দশাতেই আমি অর্হত্ত্ব লাভের জন্য যত্নবান হবো।’ তাই তিনি একাকী নির্জনে ধ্যান করতে লাগলেন। এমতাবস্থায় ভিক্ষুরা তাঁকে বুদ্ধের নিকট নিয়ে গিয়ে বললেন, ভন্তে, এই ভিক্ষু আমাদের নিকট আসেন না, আমাদের সঙ্গে কথাও বলেন না। বুদ্ধ তাঁকে জিজ্ঞাসা করলেন, কেন তুমি এরূপ করছ? অত্তদত্থ স্থবির নিজের অর্হত্ত্ব লাভের সংকল্পের কথা জানালেন। বুদ্ধ তাঁকে সাধুবাদ দিয়ে বললেন, ‘হে ভিক্ষুগণ, আমাকে যে ভালোবাসে তার অত্তদত্থের মতো হওয়া উচিত। যারা গন্ধদ্রব্যাদি দিয়ে আমাকে পূজা করে তারা আমাকে সঠিক পূজা করে না। যারা ধর্মানুধর্ম-প্রতিপত্তির দ্বারা আমাকে পূজা করে, তাদের পূজাই যথার্থ। সুতরাং সকলেরই অত্তদত্থ সদৃশ হওয়া উচিত।’ এই বলে বুদ্ধ উপরিউক্ত গাথাটি ভাষণ করেছিলেন। গাথাটির তাৎপর্য হলো অপরের সুখ-হিতার্থে বহু প্রয়োজন হলেও সাধকের সাধনায় সিদ্ধি লাভের লক্ষ্য হতে চ্যুত হওয়া উচিত নয়; অপরের অনুরোধে অন্য কাজে লিপ্ত হয়ে সাধনা ত্যাগ করে ফল লাভে মোটেও বিলম্ব করা উচিত নয়।</p>
    <p class="txt">আবার <b class="calibre1">দীর্ঘনিকায়ের মহাপরিনির্বাণ সূত্রে</b> ভগবান আনন্দকে বলেছিলেন, ‘আনন্দ, অকাল পুষ্প শোভিত যুগ্ম শালতরু হতে পুষ্পসকল তথাগতের পূজার নিমিত্ত তাঁর দেহোপরি পতিত ও বিক্ষিপ্ত হয়ে তাঁকে আচ্ছাদিত করেছে। অন্তরীক্ষ হতে দিব্য মন্দারপুষ্পসমূহ তথাগতের পূজার নিমিত্ত তাঁর দেহোপরি পতিত ও বিক্ষিপ্ত হয়ে তাঁকে আচ্ছাদিত করেছে। অন্তরীক্ষ হতে দিব্য চন্দনচূর্ণ তথাগতের পূজার নিমিত্ত তাঁহার দেহোপরি পতিত ও বিক্ষিপ্ত হয়ে তাঁকে আচ্ছাদিত করেছে। অন্তরীক্ষ হতে তথাগতের পূজার নিমিত্ত দিব্য তূর্যধ্বনি শ্রুত হচ্ছে। তথাগতের পূজার নিমিত্ত অন্তরীক্ষে দিব্য সঙ্গীত গীত হচ্ছে।’ ‘আনন্দ, এভাবে তথাগতকে যথার্থরূপে সম্মান করা হয় না, গৌরব করা হয় না, মানা হয় না, পূজা করা হয় না, শ্রদ্ধা করা হয় না। যে ভিক্ষু বা ভিক্ষুণী, উপাসক বা উপাসিকা যথাযথভাবে ধর্ম আচরণ করে, সঠিকভাবে ধর্ম পালন করে, সে-ই তথাগতকে পরম পূজার দ্বারা সম্মান করে, গৌরব করে, মান্য করে, পূজা করে ও শ্রদ্ধা করে। অতএব, হে আনন্দ, আমরা যথার্থভাবে ধর্ম আচরণ করবো, সঠিকভাবে ধর্ম পালন করবো, এভাবেই তোমাদের শিক্ষা করা কর্তব্য।’</p>
    <p class="txt"><b class="calibre1">মহাপরিনির্বাণ সূত্রের অর্থকথায়</b> বলা হয়েছে, ‘হে আনন্দ, এভাবে দেবতাদের দ্বারা মহাসম্মান করা হলেও তথাগতকে পূজা ও সম্মান করা হয় না। হে আনন্দ, আমি তো দীপঙ্কর বুদ্ধের পাদমূলে শুয়ে আটটি গুণের অধিকারী হয়ে দৃঢ়সংকল্প করার সময় এ রকম মালা, সুগন্ধী, তূর্য, সঙ্গীত পাওয়ার জন্য দৃঢ়সংকল্প করিনি, এগুলো পাওয়ার জন্য পারমী পূরণ করিনি। তাই আমি এ ধরনের পূজার দ্বারা পূজিত হই না।’ ‘ভগবান বুদ্ধ অন্যত্র মাত্র একটি উমাপুষ্প দিয়ে বুদ্ধগুণ স্মরণ করে পূজা করলেও ভূয়সী প্রশংসা করেছেন; অথচ এখানে দেবতাদের এ ধরনের বিরাট পূজাকে প্রত্যাখ্যান করেছেন কেন? চার পরিষদকে অনুগ্রহ করার জন্য ও বুদ্ধশাসনের দীর্ঘস্থায়ী কামনায়। ভগবান যদি এই ধরনের পূজাকে প্রত্যাখ্যান না করতেন তাহলে ভবিষ্যতে চারি পরিষদ (ভিক্ষু-ভিক্ষুণী ও উপাসক-উপাসিকারা) শীল পালনে উৎসাহী হবেন না, সমাধি অনুশীলনে উৎসাহী হবেন না, বিদর্শন অনুশীলনে মনোযোগী হবেন না। তারা শুধু সেবককে দিয়ে পূজা করে করেই অবস্থান করবেন। এই ধরনের আমিষ পূজা বুদ্ধশাসনকে এক দিনের জন্যও রক্ষা করতে পারবে না। মহাবিহারের মতো হাজার বিহার এবং মহাচৈত্যের মতো হাজার চৈত্যও বুদ্ধশাসনকে রক্ষা করতে পারবে না। এ ধরনের পূজা যে ব্যক্তি করে তা তারই হয়ে থাকে মাত্র। যথার্থ ধর্মাচরণ করাই হচ্ছে তথাগতের সবচেয়ে উপযুক্ত পূজা। তথাগত বুদ্ধ সেটিই আশা করেন এবং প্রকৃত অর্থে সেটিই বুদ্ধশাসনকে রক্ষা করতে পারে।’</p>
    <p class="txt">আমিষ ও নিরামিষ পূজার মধ্যে লক্ষণীয় বিষয়</p>
    <p class="txt">মূলত চারি পরিষদকে শীল-সমাধি-প্রজ্ঞা অনুশীলনে উৎসাহী করতে এবং বুদ্ধশাসনের সুরক্ষার্থেই নিরামিষ পূজাকে ভগবান বুদ্ধ সর্বাপেক্ষা গুরুত্ব দিয়েছেন। অনেকে বলেন, মনোরম বিহার-চৈত্য ইত্যাদি নির্মাণের দ্বারা বুদ্ধশাসনের শ্রীবৃদ্ধি হচ্ছে। অনেকের এই ধারণা আসলে ঠিক নয়। বড়জোর এটা বলা যায়, মনোরম বিহার-চৈত্যগুলো মানুষদের ধর্মের প্রতি আগ্রহ, শ্রদ্ধাদি আনয়ন করতে পারে। বুদ্ধশাসন বলতে বুদ্ধের শিক্ষা, বুদ্ধের উপদেশকেই বুঝায়। শীলশিক্ষা, সমাধিশিক্ষা ও প্রজ্ঞাশিক্ষাই হলো বুদ্ধের শিক্ষা ও উপদেশ। ‘এখানে বুদ্ধশাসন আছে’ বলতে শীল-সমাধি-প্রজ্ঞাশিক্ষা করার উপযুক্ত পরিবেশ আছে, এটাই বুঝায়।</p>
    <p class="txt">এখন, অর্থকথায় বলা হয়েছে, আমিষ পূজায় ব্যক্তিগত লাভ হয় আর নিরামিষ পূজায় বুদ্ধশাসন রক্ষা হয়। এই কথার তাৎপর্য কী? পার্বত্যাঞ্চলের ইতিহাসে আমরা দেখেছি, তৎকালে মানুষেরা ধর্মবিষয়ে অজ্ঞতার কারণে বিভিন্ন ক্ষেত্রে কুসংস্কার ও অপসংস্কৃতিতে নিমজ্জিত ছিল। বর্তমানেও দেখা যায়, বহু স্থানে মনোরম বিহার রয়েছে; বিহারগুলোতে সুন্দর সুন্দর বুদ্ধমূর্তি ও বিবিধ সুযোগ-সুবিধা রয়েছে; জনসাধারণ সেগুলো নির্মাণ করে দিয়েছেন; বহুজনে সারা বছরে বিভিন্ন দান-পূজাদি করে থাকেন; কিন্তু জনসাধারণ ও অনেক ভিক্ষুদের মধ্যে বিনয়নীতি পালনে অনাগ্রহ এবং যথার্থ ধর্মাচরণ (শীল-সমাধি-প্রজ্ঞা) না থাকার ফলে সেই সমাজে ও ধর্মে বিভিন্ন অনাচার, বিশৃঙ্খলা, অনৈক্য সৃষ্টি হয়েছে। সুদূর অতীতেও দেখা গেছে, বিনয় লঙ্ঘনের কারণে ভিক্ষুসংঘের মধ্যে বিভক্তি হয়েছে; বিভিন্ন নিকায় বা মতবাদের সৃষ্টি হয়েছে, যা বুদ্ধশাসনের শ্রীবৃদ্ধির জন্য হিতকর ছিল না। তাহলে দেখা যাচ্ছে, নিজে দান-পূজাদি করে ও অপরকে পুণ্যকর্মে উৎসাহিত করে প্রভূত পুণ্যসঞ্চয় ও ত্রিবিধ সম্পত্তি (মনুষ্য-দিব্য-নির্বাণসম্পত্তি) লাভ করা যায়, এটাই ব্যক্তিগত লাভ। কিন্তু চারি পরিষদের মধ্যে যথার্থ ধর্মাচরণ না থাকলে সেই সমাজে, ধর্মে ও সংঘমধ্যে কুসংস্কার, বিশৃঙ্খলা ও বিভক্তি দেখা দেয়, তাতে বুদ্ধশাসনের সুরক্ষা হয় না। সেজন্যই বুদ্ধশাসনের হিতার্থে নিরামিষ পূজা বা যথার্থ ধর্মাচরণকে ভগবান বুদ্ধ সব সময় সর্বত্র সর্বাগ্রে গুরুত্ব দিয়েছেন।</p>
    <p class="txt">পূজা কারা করতে পারে, কারা করতে পারে না?</p>
    <p class="txt">এই বিষয়ে <b class="calibre1">মিলিন্দ-প্রশ্ন</b> গ্রন্থে খুব সুন্দর উপমা সহকারে বলা হয়েছে। মিলিন্দ রাজা নাগসেন ভন্তেকে জিজ্ঞাসা করেছিলেন, ‘ভন্তে নাগসেন, তথাগত বলেছেন, “আনন্দ, তোমরা তথাগতের শরীরপূজায় ব্যাপৃত হয়ো না।” পুনরায় বলেছেন, “পূজনীয়ের ধাতুকে এবং তাঁকে পূজা করবে।”... এটা উভয়কোটিক প্রশ্ন...।’ নাগসেন ভন্তে বলেছিলেন, ‘মহারাজ, ভগবান উভয় বিষয়ই বলেছেন। ইহা (আমিষ পূজা) সকলের জন্য নয়; কেবল ভিক্ষুদের নিমিত্ত বলেছেন, “আনন্দ, তোমরা বুদ্ধের শরীর পূজার ব্যাপৃত হয়ো না।” মহারাজ, পূজা করা জিনপুত্রদের কর্ম নয়। সর্ববিধ সংস্কারের নশ্বরতা সম্বন্ধে পুনঃপুন চিন্তন, জ্ঞানযুক্ত মনঃসংযোগ, চতুর্বিধ স্মৃতি-উপস্থানের অনুশীলন, ইন্দ্রিয়গ্রাহ্য বিষয় হতে সার সঞ্চয়ন, ক্লেশসংগ্রামে জয়লাভের প্রবল প্রয়াস, এবং সদর্থে আত্মনিয়োগ করা, বুদ্ধপুত্র ভিক্ষুদের এটাই অপরিহার্য কর্তব্য। অবশিষ্ট দেবমানবের পক্ষে পূজাই একান্ত করণীয়।’ অর্থাৎ যেহেতু বেশিরভাগ ক্ষেত্রেই দেবমানবেরা লৌকিক সুখ প্রত্যাশী ও তৎসম্পর্কীয় কর্মে মনোযোগী, তাই জন-জন্মান্তরে সুখ লাভার্থে পূজাদি বিষয়গুলো তাঁদের করণীয়। অন্যদিকে ভিক্ষু হওয়ার মূল উদ্দেশ্যই হচ্ছে জাগতিক দুঃখগুলোকে ভয় করে এবং পাপের প্রতি লজ্জাশীল ও ভয়সম্পন্ন হয়ে ব্রহ্মচর্যজীবন আচরণ করে দুঃখমুক্তির পথ অন্বেষণ করা। ভিক্ষুরা যাতে অকর্মে লিপ্ত না হয়ে সৎকর্মে আত্মনিয়োগ করেন, সেজন্য বুদ্ধ ভিক্ষুদের পূজায় ব্যাপৃত না হতে বলেছেন। যদি এটা না বলতেন তাহলে ভিক্ষুরাও আপন ভিক্ষাপাত্র, চীবর দিয়েও বুদ্ধপূজা করতেন। এককথায় বুদ্ধপূজাদি ভিক্ষুদের জন্য নয়, গৃহীদের জন্য প্রযোজ্য।</p>
    <p class="txt">ত্রিপিটকে উল্লেখ নেই এমন কোনো পূজা প্রথার কি সূচনা হতে পারে?</p>
    <p class="txt">আমি (লেখক) বলব, ত্রিপিটকে নির্দিষ্ট কোনো পূজার কথা উল্লেখ না থাকার পরও সেই নতুন পূজা প্রথার সূচনা হতেই পারে। তবে সেটা অবশ্যই সঠিকভাবে হতে হবে; কুসংস্কারবশত নয়, কাল্পনিক বা নিজের মনগড়া কোনো কিছু সৃষ্টি করে নয়। পারলেয় বনে বানরের বুদ্ধকে মধুদান করাসহ বুদ্ধের ও তাঁর শ্রাবকদের জীবনের নানা ঘটনা ত্রিপিটকে দেখা যায়। কিন্তু আজকালকার মতো প্রচলিত নিয়মে সেই সময়ের উপাসক-উপাসিকারা মধু পূর্ণিমার স্মরণে পুণ্যকর্ম বা বুদ্ধপূজাদি করেছেন, এমনটা দেখা যায় না। বুদ্ধপূর্ণিমা, আষাঢ়ী পূর্ণিমা, ভাদ্র পূর্ণিমা, প্রবারণা পূর্ণিমা, মাঘী পূর্ণিমা উপলক্ষে বিবিধ পুণ্যকর্ম করার কথাও ত্রিপিটকে দেখা যায় না। বৌদ্ধবিহার, বুদ্ধমূর্তি নির্মাণ করে নিত্য পূজা করেছেন, এমনটাও দেখা যায় না। অথচ আজকাল ভগবান বুদ্ধের মন্দির, চৈত্য ও মূর্তি নির্মাণ করে এবং তাঁর জীবনের বিভিন্ন স্মরণীয় ঘটনাগুলো শ্রদ্ধা সহকারে স্মরণ করে দেশে দেশে নানাবিধ পুণ্যকর্ম বা পূজা করা হয়। পূর্বেই আলোচনা করেছি, বুদ্ধাদি অর্হৎগণের মূর্তি বা চৈত্য নির্মাণ করে গৃহী কর্তৃক পূজা করা যায়। তেমনি বুদ্ধের স্মৃতি বিজড়িত ঘটনা বা পূর্ণিমাগুলোতে বুদ্ধের অনন্ত গুণরাশি স্মরণ করে বুদ্ধপূজাদি পুণ্যকর্ম করা এবং তাঁর ত্যাগময় জীবনের আদর্শে উদ্বুদ্ধ ও সংকল্পবদ্ধ হওয়াও নিঃসন্দেহে মহৎ চেতনার বহিঃপ্রকাশ। যেমন, <b class="calibre1">দীর্ঘনিকায়ের মহাপরিনির্বাণ সূত্রানুসারে,</b> কোনো একজন স্রোতাপন্ন গৃহীর (মৃত্যুর পর) চৈত্য নির্মাণ করাই যায়, যেহেতু বুদ্ধের শ্রাবকরা স্তূপ পাবার যোগ্য ও পূজার যোগ্য। অথচ অমুক নামধারী সেই গৃহী ও তাঁকে পূজা করার কথা ত্রিপিটকে উল্লেখ নেই। আবার দেখা যায়, সাধারণ মানুষেরা সীবলী স্থবিরকে পূজা করেন। তারা লাভী হতে যেভাবে আকাঙ্ক্ষা প্রকাশ করে, ধর্মজ্ঞানের চর্চায় ততটা আগ্রহী নয়, যার কারণে ধর্মসেনাপতি সারিপুত্র স্থবিরের পূজা করতে দেখা যায় না। অদূর ভবিষ্যতে ‘বুদ্ধপূজা’, ‘লাভীশ্রেষ্ঠ সীবলী পূজা’-এর মতো কেউ যদি ধর্মসেনাপতি সারিপুত্র স্থবিরের জীবনাদর্শে উদ্বুদ্ধ হয়ে ‘প্রজ্ঞাশ্রেষ্ঠ সারিপুত্র পূজা’ প্রচলন করেন তবে আমি একদমই অবাক হবো না। আবার, তাবতিংস স্বর্গে বুদ্ধের অভিধর্ম দেশনা করা, মাতা মহামায়া দেবীসহ অসংখ্য দেবতাদের ধর্মজ্ঞান উৎপন্ন করে দেয়া এবং বর্ষাবাস শেষে স্বর্গ হতে সিঁড়ি দিয়ে সাঙ্কাশ্য নগরে পদার্পণ করা, এই স্মরণীয় ঘটনাগুলো শ্রদ্ধা সহকারে স্মরণ করে পুণ্যকর্ম সম্পাদন-হেতু সুখসমৃদ্ধ হওয়ার এবং বুদ্ধজ্ঞানের চেতনায় উজ্জীবিত হওয়ার মানসে শ্রদ্ধেয় বনভন্তে তাবতিংস (চিমিতং) পূজার প্রচলন করেন। পরিশেষে আবারও বলছি, গৃহীরা যুক্তিসঙ্গত কারণে বুদ্ধাদি অর্হৎগণের ধাতুপূজা, চৈত্যপূজা তথা আমিষ পূজা করতেই পারেন; কিন্তু নিরামিষ পূজার দ্বারাই দুঃখমুক্তি হয় এবং বুদ্ধশাসন দীর্ঘস্থায়ী হয়। নিরামিষ পূজাকে কম গুরুত্ব দিয়ে যারা আমিষ পূজাকে বেশি গুরুত্ব দেন, সাধারণত গৃহীদের ক্ষেত্রে দেখা যায়—তারা ধর্মের তাৎপর্যই উপলব্ধি করেন না... আর ভিক্ষুদের ক্ষেত্রে দেখা যায়—তারা লাভ-সৎকারের মোহে পড়ে কোনো একসময় যথার্থ ধর্মাচরণে ব্যর্থ হন বা অবহেলা করেন...। এদের সংখ্যা বেশি হলে ধর্মে বা সংঘে বিশৃঙ্খলা ও কলুষতা হবেই; তখন দৃষ্টিনন্দন বিহার বা চৈত্যও বুদ্ধশাসনকে সুরক্ষা করতে পারবে না।</p>
    <p class="txt">পূজ্য বনভন্তে কেন বিবিধ দান-পূজার প্রচলন করেছেন?</p>
    <p class="txt">একটা গাছকে জীবিত থাকতে গিয়ে শুধু মূল গাছটা দিয়েই চলে না; শাখা-প্রশাখা লাগে, পাতাও লাগে। যেমন : পাতা গাছের সৌন্দর্য বর্ধন করে; পাতাগুলো ছাড়া মূল গাছটা বাঁচেও না। আবার মূল গাছটা ছাড়াও ডালপালা ও পাতাগুলোর কোনো মূল্য নেই। তেমনি বুদ্ধশাসনকে একটা পরিপূর্ণ গাছ মনে করলে, সেখানে মূল গাছ, শাখা-প্রশাখা-পাতা সবই প্রয়োজন। অর্থাৎ আমিষ ও নিরামিষ, দুটো পূজাই প্রয়োজন। তজ্জন্য পরম শ্রদ্ধেয় বনভন্তে শীল-সমাধি-প্রজ্ঞাশিক্ষার পাশাপাশি দান-পূজাদির প্রচলন করেছিলেন।</p>
    <p class="txt">সেই সময়ে পার্বত্যাঞ্চলের মানুষেরা সাধারণ শিক্ষা, আর্থিক অসংগতিসহ বিভিন্ন ক্ষেত্রে দুর্বল ও পিছিয়ে ছিল; ধর্মাচরণেও কুসংস্কারাচ্ছন্ন ও অনভিজ্ঞ ছিল। এমতাবস্থায় অনভিজ্ঞ ও অবিশ্বাসী সাধারণ মানুষদের সরাসরি শীল-সমাধি-প্রজ্ঞার অনুশীলনে আগ্রহী ও উদ্যমী করাটা খুব সহজ কাজ ছিল না। তাই দান-পূজাদির মতো প্রাথমিক বিষয়গুলোর দ্বারা তিনি জনসাধারণকে বুদ্ধের ধর্মে আকৃষ্ট করেছেন; মূল লক্ষ্য ছিল তাদের যথার্থ ধর্মাচরণে অনুপ্রাণিত ও উদ্যমী করে তোলা। আমরা দেখেছি, শুধু দান-পূজাদি করে সুফল লাভ করেছেন এমন ঘটনাগুলো অসংখ্য। যেসব চাকমা-মারমা-বড়ুয়ারা যতই আমিষ-নিরামিষ পূজায় মনোযোগী হয়েছে ততই তাদের সুখ-মঙ্গল হয়েছে।</p>
    <p class="txt">২৪ ঘন্টার মধ্যে বেইন বুনে কঠিন চীবর দানের প্রথা পুনঃ প্রবর্তন</p>
    <p class="txt">দীপ্তি স্মারকগ্রন্থে উল্লেখ আছে<sup class="calibre2">১৭</sup>, (সম্ভবত ১৯৪৮ সালে) বিলাইছড়ির বঙ্গলতলী বৌদ্ধ বিহারে কঠিন চীবর দান করা হয়েছিল। শ্রদ্ধেয় ইন্দ্রগুপ্ত ভন্তের লিখিত ‘শ্রাবকবুদ্ধ বনভন্তে’ গ্রন্থে দেখা যায়<sup class="calibre2">১৮</sup>, ১৯৭০ সালের বর্ষাবাস সমাপ্ত হওয়ার পরবর্তী সময়ে লংগদুনিবাসী কিছু শ্রদ্ধাবান দায়ক ও খেদারমারা বৌদ্ধ বিহারের অধ্যক্ষ শ্রীমৎ ইন্দাচারা ভিক্ষুর আমন্ত্রণে পূজ্য বনভন্তে লংগদু বিহারের কঠিন চীবর দানানুষ্ঠানে যোগদান করেছিলেন। বলা বাহুল্য, রেডিমেট চীবরের দ্বারা ওই কঠিন চীবর দানগুলো সম্পন্ন হয়েছিল। কিন্তু বাংলাদেশের বৌদ্ধ ইতিহাসে ২৪ ঘণ্টার মধ্যে বেইন বুনে কঠিন চীবর দান করার প্রথা পূজ্য বনভন্তেই প্রথম প্রবর্তন করেছিলেন।</p>
    <p class="txt">১৯৭০ সালের অক্টোবর মাসে দীঘিনালা হতে লংগদুর তিনটিলায় আসার পরবর্তী সময়ে শ্রদ্ধেয় বনভন্তের সংসর্গ লাভে এবং উপদেশানুসারে ধীরে ধীরে কুসংস্কারমূলক কর্মগুলো পরিত্যাগ ও ধর্মাচরণ করে অনেকেই উপকৃত হয়েছিলেন। দূরদূরান্ত হতেও বহু মানুষ তাঁর সাক্ষাৎ পেতে ও ধর্মোপদেশ শুনতে আসতেন। একসময় পূজ্য বনভন্তে ধর্মদেশনায় ২৪ ঘণ্টার মধ্যে চীবর বয়ন করে বুদ্ধ প্রমুখ ভিক্ষু-ভিক্ষুণীসংঘকে কঠিন চীবর দান করা এবং ওই দানের সুফল বিষয়ে সমবেত পুণ্যার্থীদের দেশনা প্রদান করেন। এমন দানের কথা শুনে তারা প্রসন্নচিত্ত হলেন এবং সেভাবে দান করতে উদ্বুদ্ধ হলেন। অতঃপর ১৯৭৩ সালের ৫-৬ নভেম্বর, সোম ও মঙ্গলবারে লংগদুর তিনটিলাতে সেই পদ্ধতিতে দানশ্রেষ্ঠ কঠিন চীবর দান করা হয়। ৫ নভেম্বর পূজ্য বনভন্তের কাছে পঞ্চশীল ও আশীর্বাদ গ্রহণ করে পুরুষদের পক্ষে তৎকালীন জাতীয় সংসদ সদস্য বাবু মানবেন্দ্র নারায়ণ লারমা এবং নারীদের পক্ষে মহিলা সংসদ সদস্য মিসেস সুদীপ্তা দেওয়ান বেইনঘর উদ্বোধন করেন। বিকেল হতে সারা রাত ধরে সুতা কাটা, বেইন টানা, চীবর বয়ন করা, চীবর সেলাই ও রং করার... মাধ্যমে চীবর প্রস্তুত করে ৬ নভেম্বর ভিক্ষুসংঘের উদ্দেশে দানশ্রেষ্ঠ কঠিন চীবর দান করা হয়েছিল। সেবার দানানুষ্ঠান আরম্ভ হওয়ার পূর্বদিন হতে সারা দিন গুড়ি গুড়ি বৃষ্টি হয়েছিল, দমকা হাওয়া বয়ছিল। মূল অনুষ্ঠানের দিন ৫ তারিখেও প্রবল বেগে ঝড় হয়েছিল। পূজ্য বনভন্তের আশীর্বাদে, প্রেরণায় এবং দাতাদের অগাধ শ্রদ্ধার প্রভাবে সেই দানোত্তম কঠিন চীবর দান সুসম্পন্ন হয়েছিল। সেই ঐতিহাসিক দানানুষ্ঠানে অংশগ্রহণ করতে তিনটিলা বিহারে হাজার হাজার মানুষের সমাগম হয়েছিল। এভাবেই এক মহতী মহাপুণ্যময় দানকার্যের সূচনা হয়েছিল। সেদিনে সেই ২৪ ঘণ্টার মধ্যে বেইন বুনে কঠিন চীবর দান করাটা ছিল সমগ্র বাংলার বৌদ্ধ ইতিহাসে এক অভূতপূর্ব ঘটনা। এতে অনুপ্রাণিত হয়ে শ্রদ্ধেয় রাজগুরু শ্রীমৎ অগ্রবংশ মহাস্থবির মহোদয়ের সার্বিক তত্ত্বাবধানে ১৯৭৪ সালের ২৭ ও ২৮ নভেম্বর, বুধবার ও বৃহস্পতিবারে রাঙামাটির রাজ বিহারে একই পদ্ধতিতে কঠিন চীবর দান করা হয়েছিল। সেই সূচনাকাল হতে রাঙামাটি রাজবন বিহারে ১৯৮৬ সাল ব্যতীত প্রতি বছরই একই পদ্ধতিতে দানোত্তম কঠিন চীবর দানানুষ্ঠান হয়ে আসছে।</p>
    <p class="txt">লাভীশ্রেষ্ঠ অর্হৎ সীবলী পূজা ও বোধিবৃক্ষ পূজার প্রচলন</p>
    <p class="txt">গৌতম বুদ্ধের শ্রাবকদের মধ্যে সীবলী স্থবির ছিলেন লাভীশ্রেষ্ঠ। পদুমুত্তর ও বিপস্সী নামক সম্যকসম্বুদ্ধকে উত্তম দান ও জন্ম-জন্মান্তরে বিপুল সুকর্মের প্রভাবে তিনি বনে-গ্রামে-জলে-স্থলে সর্বত্র প্রয়োজনীয় বস্তু লাভ করতেন। মহালাভী সীবলী স্থবিরকে যারা একাগ্র চিত্তে শ্রদ্ধা সহকারে পূজা করেন তাদেরও অভাব দূর হয়, শ্রীবৃদ্ধি হয়, দেবগণের দ্বারা তারা রক্ষাপ্রাপ্ত হন। সীবলী স্থবিরের জীবনাদর্শ মেনে যারা জীবন পরিচালিত করতে সচেষ্ট হন তারা জন্ম-জন্মান্তরে বিপুল ভোগৈশ্বর্যসম্পন্ন ও সুখী হন এবং অন্তিমে নির্বাণসম্পত্তি লাভ করেন। আর যারা বোধিবৃক্ষ রোপণ করেন, পরিষ্কার করেন এবং পূজা করেন তারা অনাগতে বোধিজ্ঞান লাভ করেন। সুতরাং গৃহীমাত্রই এই পূজাদ্বয় অবশ্যই করা প্রয়োজন। সেই সময়ে এই অঞ্চলের মানুষদের ইহ-পারলৌকিক সুখ-সমৃদ্ধির লক্ষ্যে পূজ্য বনভন্তে এই ‘সীবলী পূজা’ ও ‘বোধিবৃক্ষ পূজা’ প্রথার প্রচলন করেছিলেন।</p>
    <p class="txt">রাজবন বিহার প্রতিষ্ঠার পর পূজ্য বনভন্তের উপদেশে ধর্মচর্চার মাধ্যমে বহু মানুষ সুখের ভাগীদার হয়েছেন। তাঁর গুণে-মহিমায় নিকট ও দূরদূরান্ত হতে বহু মানুষ তাঁর সঙ্গে সাক্ষাৎ করতে আসতেন। দেশ-বিদেশের উচ্চপদস্থ কর্মকর্তারাও আসতেন। ধীরে ধীরে মহৎ পুণ্যময় ধর্মানুষ্ঠানগুলোতে মানুষের সমাগম বাড়তে লাগল। বিশেষত সর্বজনীন ধর্মানুষ্ঠানগুলো সুষ্ঠুভাবে সম্পন্ন করার জন্য একটি বড়ো মাঠের খুব প্রয়োজন হলো। রাজবন বিহারের বর্তমান মূল কমপ্লেক্সটি তখন অনুচ্চ পাহাড়ের মতো ছিল। বিহারের কমিটির ফাণ্ডে প্রয়োজনীয় টাকার অভাবে মাটি কাটা সম্ভব হচ্ছিল না। পরবর্তী সময়ে বাবু অদ্যুৎ কুমার চাকমা, বাবু নির্মল কান্তি চাকমা, বাবু সঞ্জয় বিকাশ চাকমা, বাবু প্রশান্ত কুমার দেওয়ান, বাবু পংকজ কুমার দেওয়ান এবং বাবু নব কুমার তঞ্চঙ্গ্যা তাদের অর্থায়নে ও কায়িক পরিশ্রমে এবং আরও কয়েকজনের সহযোগিতায় ১৯৮১ হতে ১৯৮৪ সালের মধ্যে রাজবন বিহারের মূল ভিটাটির মাটি কাটা ও ভরাটের কাজ সমাপ্ত করেছিলেন। রাজবন বিহারের মূল ভিটার মাটি কাটা সমাপ্ত হলে পূজ্য বনভন্তে সীবলী পূজা ও বোধিবৃক্ষ পূজা করার উপদেশ ও নির্দেশ দেন। তৎপর মূল ভিটা পরিষ্কার ও সমগ্র ভিটা লেপন করে বাবু নির্মল কান্তি চাকমা, বাবু প্রশান্ত কুমার দেওয়ান (টুকু), বাবু সঞ্জয় বিকাশ চাকমা, বাবু নব কুমার তঞ্চঙ্গ্যা এবং বাবু অদ্যুৎ কুমার চাকমার সম্মিলিত উদ্যোগে সর্বপ্রথম ‘লাভীশ্রেষ্ঠ অর্হৎ সীবলী পূজা’ ও ‘বোধিবৃক্ষ পূজা’-সহ নানাবিধ দানাদি পুণ্যকর্ম সম্পাদন ও প্রচলন করা হয়।<sup class="calibre2">১৯</sup> এরপর হতে অদ্যাবধি প্রতি বছরই ফ্রেব্রুয়ারি মাসে রাজবন বিহারে এই ‘সীবলী পূজা’ ও ‘বোধিবৃক্ষ পূজা’ করা হচ্ছে।</p>
    <p class="txt">তাবতিংস (চিমিতং) পূজার সূচনা</p>
    <p class="txt">শ্রাবস্তীতে আষাঢ়ী পূর্ণিমা তিথিতে জনসাধারণকে যমক ঋদ্ধি<sup class="calibre2">২০</sup> প্রদর্শন করে তথাগত বুদ্ধ তাবতিংস স্বর্গে সপ্তম বর্ষাবাস যাপন করেন এবং দেবদেবীদের তিন মাস ধরে অভিধর্ম দেশনা করেন। এতে সেখানে পরলোকগতা মাতা মহামায়া দেবীসহ অসংখ্য দেবতা-ব্রহ্মাদের ধর্মজ্ঞান-ধর্মচক্ষু উৎপন্ন হয়। বর্ষাবাস শেষে সাঙ্কাশ্য নগর হয়ে তিনি পৃথিবীতে অবতরণ করেন। তাবতিংস স্বর্গাধিপতি দেবরাজ ইন্দ্রের আদেশে দেবপুত্র বিশ্বকর্মা সাঙ্কাশ্য নগরের পুরদ্বারে স্বর্গ হতে মর্ত্য পর্যন্ত সিঁড়ি নির্মাণ করেন। ডানদিকের সিঁড়িটি সুবর্ণবর্ণের, মাঝখানের সিঁড়িটি মণিবর্ণের এবং বামদিকের সিঁড়িটি রৌপ্যবর্ণের ছিল। তাবতিংস স্বর্গ হতে ভগবান বুদ্ধ মধ্যের সিঁড়ি, মহাব্রহ্মা ডানদিকের সিঁড়ি এবং দেবরাজ ইন্দ্র বামদিকের সিঁড়ি দিয়ে চারি লোকপাল রাজাসহ অসংখ্য দেবতারা পৃথিবীতে অবতরণ করেন। এমন ঘটনা জগতের ইতিহাসে শুধু বিরল নয়, অদ্বিতীয়। সেই হতে আজ পর্যন্ত সাঙ্কাশ্য নগরী বৌদ্ধদের নিকট অন্যতম শ্রেষ্ঠ তীর্থস্থান হিসেবে খ্যাত। মাতা মহামায়া দেবীর প্রতি বুদ্ধের অগাধ কৃতজ্ঞতার বহিঃপ্রকাশ, তাবতিংস স্বর্গে দেবতা-ব্রহ্মাদের বুদ্ধের ত্রিলোকের মধ্যে সর্বপ্রথম অভিধর্ম দেশনা এবং বর্ষাবাস শেষে তাবতিংস স্বর্গ হতে মণিবর্ণের সিঁড়ি দিয়ে সাঙ্কাশ্য নগরে পদার্পণ, এই স্মরণীয় ঘটনাগুলো শ্রদ্ধা সহকারে স্মরণ করে পুণ্যচেতনা ও ধর্মবোধ জাগ্রত করতেই এই তাবতিংস (চিমিতং) পূজা করা হয়।</p>
    <p class="txt">এতদঞ্চলে প্রবারণা পূর্ণিমা তিথিতে পরম শ্রদ্ধেয় বনভন্তেই এই তাবতিংস (চিমিতং) পূজার সর্বপ্রথম সূচনা করেন। তাঁর নির্দেশমতো বিহারের কমিটি পুণ্যার্থীদের সহযোগিতায় গাছ-বাঁশ দিয়ে ছয়টি স্বর্গের<sup class="calibre2">২১</sup> প্রতীকী (অস্থায়ী) ‘স্বর্গঘর’ নির্মাণ করেন। ২৬ সেপ্টেবর ১৯৯৬, ১১ আশ্বিন ১৪০৩, ২৫৪০ বুদ্ধাব্দ, বৃহস্পতিবারে রাজবন বিহারে প্রথম তাবতিংস পূজা অনুষ্ঠিত হয়। সেই বছর হতে অদ্যাবধি রাজবন বিহারে প্রবারণা পূর্ণিমা তিথিতে তাবতিংস পূজা অনুষ্ঠিত হয়ে আসছে এবং পরবর্তীকালে অনেক শাখা বনবিহারগুলোতেও এই পূজার প্রচলন হয়েছে। ১৯৯৭ সালে পাকা স্বর্গভবন নির্মাণের লক্ষ্যে ভিক্ষুসংঘের অনুমোদনক্রমে প্রকৌশলী প্রয়াত বুদ্ধেন্দু বিকাশ চাকমা একটি নকশা করেন। ২০০২ সালে রাঙামাটি জেলা পরিষদের অর্থায়নে ও বহু পুণ্যার্থীদের শ্রদ্ধাদানে রাজবন বিহারের দক্ষিণদিকে সপ্ততল বিশিষ্ট (একটি মনুষ্যভূমি ও ছয়টি স্বর্গভূমি) একটি পাকা স্বর্গঘর নির্মিত হয়। সাততলাবিশিষ্ট এই স্বর্গঘরটি শুধু রাজবন বিহারেরই নয়, বাংলার বৌদ্ধ শিল্পকলা ইতিহাসে একটি নতুন নান্দনিক স্থাপনা। এটি নির্মাণের ফলে সাধারণ বৌদ্ধদের অশেষ পুণ্য অর্জনের সুযোগ সৃষ্টি হয়েছে।</p>
    <p class="txt">আকাশপ্রদীপ পূজার প্রবর্তনs</p>
    <p class="txt">বৃদ্ধ, রোগী, মৃত ব্যক্তি ও সন্ন্যাসী—এই চারটি নিমিত্ত দর্শন করার পরবর্তী সময়ে জাগতিক দুঃখের অন্তসাধন করার জন্য ধনসম্পদ, রাজ্য, প্রিয়তমা স্ত্রী যশোধরা, নবজাত পুত্র রাহুল, অঙ্গ এবং জীবনের মায়া ত্যাগ করে রাজকুমার সিদ্ধার্থ আষাঢ়ী পূর্ণিমা তিথিতে সংসারত্যাগ করে বহুদূরে অনোমা নদীর তীরে উপনীত হন। তিনি শরীরের সব রাজ-আভরণ খুলে ফেলেন এবং ক্ষুরধার তলোয়ার দ্বারা স্বীয় চুল ছেদন করে ‘আমার এই কর্তিত চুল আমি আকাশে নিক্ষেপ করে দেব; আমি জন্ম-জন্মান্তরে দশ পারমী, দশ উপপারমী, দশ পরমার্থ পারমী পূরণ করে যদি প্রকৃত বুদ্ধাংকুর হয়ে এই জন্মে বুদ্ধ হতে পারি, তাহলে আমার চুল আকাশে নিক্ষেপ করা হলে আকাশে ঝুলন্ত অবস্থায় থাকুক, মাটিতে আর পতিত না হোক!’—এভাবে অধিষ্ঠান করে কর্তিত চুলগুলো আকাশে নিক্ষেপ করেন। দেবরাজ ইন্দ্র প্রসন্নচিত্তে একটা স্বর্ণের ঝুড়িতে সেই চুলগুলো নিয়ে তাবতিংস স্বর্গে গিয়ে ‘চুলামনি চৈত্য’ নামে একটি চৈত্য নির্মাণ করেন।</p>
    <p class="txt">আর্যশ্রাবক বনভন্তে বিভিন্ন সময়ে ধর্মদেশনা প্রসঙ্গে বুদ্ধের স্মৃতি বিজড়িত ওই ঘটনাগুলো বলে উপাসক-উপাসিকাদের আকাশপ্রদীপ পূজার মাহাত্ম্য ও গুরুত্ব সম্বন্ধে বলতেন। তিনি শিষ্যদের ধর্মদেশনায় বলতেন, তিনি যুবক বয়সে খ্যাতিমান কবি-সাহিত্যিকদের লেখা গল্প-উপন্যাস, জ্ঞানীগুণী মনীষী ও বিজ্ঞানীদের জীবনী ও আবিষ্কারের কাহিনি এবং বুদ্ধধর্মীয় বইয়ের মধ্যে <i class="calibre3">হস্তসার</i>, <i class="calibre3">কায়বিজ্ঞান</i>, <i class="calibre3">উদান</i>, <i class="calibre3">শান্তিপদ</i> ও <i class="calibre3">প্রজ্ঞাদর্শন</i>, <i class="calibre3">খংমৌজা</i> ইত্যাদি পড়েছিলেন। অতঃপর একসময় গৃহীজীবনে পড়া সেই <i class="calibre3">খংমৌজা</i> বইটি পূজ্য বনভন্তের হাতে আসে। সেই বইটি পাওয়ার পর পরবর্তী সময়ে ২০০০ সালে রাজবন বিহারে আকাশপ্রদীপ পূজার সূচনা হয়। প্রথম প্রথম আকাশপ্রদীপ পূজার অনুষ্ঠানে পুণ্যার্থী কম আসত। প্রথমদিকে শুধু আকাশপ্রদীপ উত্তোলন করা হতো। অর্থাৎ উপরে দেশনালয়ে পঞ্চশীল গ্রহণ করার পর নিচে (দক্ষিণদিকের মাঠে মঞ্চে) শুধু প্রদীপ উত্তোলন করে পূজা করা হতো। এরপর এই পূজা অনুষ্ঠানে ধীরে ধীরে দান-ভাবনাদি বিষয়গুলোও যুক্ত হয়। পরবর্তীকালে মানুষের সমাগম বেশি হতে থাকলে ২০০৪ সাল হতে আকাশপ্রদীপ পূজার সব আয়োজন নিচে পূর্বদিকের মাঠে স্থানান্তরিত করা হয়।<sup class="calibre2">২২</sup> কঠিন চীবর দানের পরবর্তী সময়ে কার্তিকী পূর্ণিমা হতে এক মাস পর্যন্ত এই আকাশপ্রদীপ পূজা ও ফানুস উত্তোলন করা হয়।</p>
    <p class="txt">চুলামণি চৈত্যের উদ্দেশে আকাশপ্রদীপ পূজা অথবা বুদ্ধমূর্তির সম্মুখে উপবেশন করে বুদ্ধকে তৈলপ্রদীপ, মোমবাতি, ইলেকট্রিক বাল্ব, সোলার বাল্ব ইত্যাদির দ্বারা পূজা—এসবই প্রদীপ পূজার অন্তর্ভুক্ত। একসময় শ্রাবস্তীর জেতবন বিহারে বহু ভিক্ষুর নিকট জিজ্ঞাসিত হয়ে ভগবান বুদ্ধ প্রদীপপূজার ফল<sup class="calibre2">২৩</sup> সম্বন্ধে বলেন, যারা নিরলসভাবে সাদরে দিবারাত্রি ত্রিরত্নকে যথাশক্তি প্রদীপপূজা করে, তারা সর্বদা দেবলোকে ও মনুষ্যলোকে দীর্ঘায়ু ও সুখী হয়। পূর্বজন্মে প্রদীপপূজকগণ ইহলোকে উৎপন্ন হলে সর্বদা প্রজ্ঞাবান চক্ষুষ্মান ও নির্ভীক হয়। তারা সর্বদা শ্রেষ্ঠকুলে, মহাতেজশালী ও নিরোগী হয়। জ্ঞাতি-মিত্রের মধ্যে সর্বদা বিরোচিত ও ধনবান হয়। ভবিষ্যতে নিশ্চয়ই মার্গফল লাভ করে দুঃখের অন্তসাধন করে নির্বাণ প্রাপ্ত হবেন।</p>
    <p class="txt">ত্রিপিটক পূজা বা ধর্মপূজার সূচনা</p>
    <p class="txt">একসময় এক শ্রদ্ধাবান শ্রেষ্ঠী বুদ্ধের নিকট উপস্থিত হয়ে নতশিরে তাঁর চরণে বন্দনা নিবেদন করে বললেন, ‘ভগবান আমরা বুদ্ধের পূজা করি, সংঘের পূজা করি, কিন্তু ধর্মের পূজা তো কখনো করিনি। ধর্মের পূজা কীভাবে করতে হয়?’ বুদ্ধ বললেন, ‘ধর্মের পূজা করতে চান তো ধর্মভাণ্ডারিক আনন্দের পূজা করুন।’ শ্রেষ্ঠী মহা উৎসাহে প্রীত হয়ে ধুপ, বাতি, সুগন্ধি তৈল, বিবিধ উৎকৃষ্ট খাদ্যভোজ্য এবং বাদ্য-বাজনা সহকারে ধর্মভাণ্ডারিক আনন্দের পূজা করার জন্য উপস্থিত হয়ে পূজা সম্পাদন করলেন। পূজ্য আনন্দ স্থবির চিন্তা করলেন, ‘আমি না হয় ধর্মভাণ্ডারিক; কিন্তু ধর্মসেনাপতি তো আমার ঊর্ধ্বে উজ্জ্বল আলোকপ্রভায় বিরাজমান। আমি সব পুজোপকরণ দিয়ে ধর্মসেনাপতি সারিপুত্রের পূজা করব। শ্রেষ্ঠীসহ সবাই সব পুজোপকরণ নিয়ে মহা উৎসাহ উদ্দীপনায় অর্হৎ সারিপুত্রের পূজা করলেন। সারিপুত্র চিন্তা করলেন, ‘আমি না হয় ধর্মসেনাপতি, কিন্তু ধর্মস্বামী ভগবান তো এখনো সশরীরে আমাদের মধ্যে সূর্যমণ্ডলের ন্যায় বিরাজ করছেন। অতএব আমি ধর্মস্বামী ভগবানেরই পূজা করব।’ সারিপুত্র তাঁর বিনম্র শ্রদ্ধার সব পূজার অর্ঘ্য দিয়ে অফুরন্ত কৃতজ্ঞতাস্বরূপ ধর্মস্বামী ভগবানের পূজা সম্পাদন করলেন। এভাবেই ভগবান বুদ্ধ ধর্মপূজা কীভাবে করতে হয়, তা শ্রদ্ধাবান শ্রেষ্ঠীকে অবহিত করালেন।</p>
    <p class="txt">আবার, মহাপরিনির্বাণের পূর্বে বুদ্ধ আনন্দ স্থবিরকে বলেছিলেন<sup class="calibre2">২৪</sup>, ‘তোমাদের এরূপ মনে হতে পারে, প্রবচন-প্রবক্তা আর নেই, আমাদের শাস্তা আর নেই। কিন্তু আনন্দ, এই বিষয়কে সেরূপভাবে দেখবে না। আনন্দ, আমি যে ধর্ম ও বিনয় উপদেশ দিয়েছি ও ঘোষণা করেছি, আমার দেহান্তে তা-ই তোমাদের শাস্তা।’ আমরা জানি, বুদ্ধের দেশিত ধর্মবিনয়ের উপদেশগুলো ত্রিপিটকে সংকলিত আছে। বুদ্ধের অবর্তমানে এই ত্রিপিটক বা ৮৪ হাজার ধর্মস্কন্ধই ৮৪ হাজার বুদ্ধসদৃশ।</p>
    <p class="txt">আর্যশ্রাবক বনভন্তেও ধর্মদেশনায় বলতেন, ধর্মপূজা বলতে বুদ্ধের ত্রিপিটককে পূজা করা যায়। যারা ত্রিপিটক পূজা করেন তারা ধর্মকেই পূজা করেন। ত্রিপিটক পূজার অর্থ ত্রিপিটক পঠন, পাঠন, সংরক্ষণ ও গবেষণা করা এবং ত্রিপিটকের আলোকে জীবন গঠন ও পরিচালিত করে দুঃখমুক্তির জন্য সচেষ্ট থাকা। একসময় তিনি বলেছিলেন, ‘যারা ত্রিপিটক পড়তে পারবে না তারা বিহারে বা বাড়িতে ত্রিপিটক বইগুলো সুন্দরভাবে সাজিয়ে শ্রদ্ধা সহকারে প্রতিদিন ধূপ, মোমবাতি ও ফুল দিয়ে পূজা করলেও বিপুল পুণ্যের অধিকারী হতে পারবে। কারণ, ত্রিপিটকের একেকটি বাণী একেকটি বুদ্ধসৃদশ।’ রাজবন বিহারে ত্রিপিটক সংরক্ষণ করা, সমগ্র ত্রিপিটক বাংলায় অনুবাদ করা, ত্রিপিটক প্রচার-প্রসার করা, ত্রিপিটক পূজা করা এবং বুদ্ধের দেশিত ধর্মবিনয়ের আলোকে যাতে মানুষেরা জীবন আলোকিত করতে পারে এবং দুঃখমুক্তির পথে অগ্রসর হতে পারে, এসবই ছিল পূজ্য বনভন্তের ইচ্ছা। তাঁর দূরদৃষ্টিসম্পন্ন উদ্যোগে, দিকনির্দেশনায় ও অনুপ্রেরণায় তাঁর শিষ্যসংঘ, গণ্যমান্য ব্যক্তিবর্গ এবং শ্রদ্ধাসম্পন্ন পুণ্যার্থীদের সহযোগিতায় রাজবন বিহারে বুদ্ধধর্মীয় বই ছাপানোর জন্য ‘রাজবন অফসেট প্রেস’, পালিভাষা ও বুদ্ধধর্ম বিষয়ে শিক্ষার করার জন্য ‘বনভন্তে পালি স্কুল অ্যান্ড কলেজ’ এবং বই পঠন ও সংরক্ষণের জন্য ‘সাধনানন্দ (বনভন্তে) সেন্ট্রাল লাইব্রেরি’ প্রতিষ্ঠিত হয়েছিল; বিভিন্ন ভাষার অক্ষরে ও বিভিন্ন ভাষায় অনূদিত ত্রিপিটক সংগৃহীত হয়েছিল এবং সমগ্র ত্রিপিটক বাংলায় অনুবাদ করা হয়েছিল। এবং তাঁরই ইচ্ছা অনুসারে ২০১৪ সাল হতে রাজবন বিহারের উদ্যোগে ত্রিপিটক পূজা বা ধর্মপূজা এদেশে প্রচলন হয়েছিল।</p>
    <p class="txt">প্রতি বছরই ৮ জানুয়ারিতে রাজবন বিহারে পূজ্য বনভন্তের জন্মদিন জাঁকজমকপূর্ণভাবে উদযাপন করা হয়। ২০১৪ সালেও পূজ্য ভন্তের জন্মদিনটিকে ঘিরে রাজবন বিহারে জানুয়ারি ২ হতে ৮ তারিখ পর্যন্ত বিবিধ ধর্ম-আয়োজন করা হয়েছিল। ২ হতে ৭ তারিখ পর্যন্ত ত্রিপিটক পূজা আর ৮ তারিখ পূজ্য বনভন্তের জন্মদিন। অর্থাৎ সেই বছরই ত্রিপিটক পূজা বা ধর্মপূজার সর্বপ্রথম সূচনা হয়েছিল এ দেশে। ত্রিপিটক পূজা উপলক্ষে ২ তারিখে দুপুর ১:০০ টার পর রাঙামাটি শহরে এক বিশাল শোভাযাত্রা বের করা হয়েছিল। ট্রাক, পিকআপে বুদ্ধমূর্তি, বনভন্তের মূর্তি ও সমগ্র ত্রিপিটকের বইগুলোসহ বিনয়-সূত্র-অভিধর্মপিটকের প্রতীকী বৃহৎ বই নিয়ে ভিক্ষুসংঘ ও পুণ্যার্থীরা সেই শোভাযাত্রায় অংশগ্রহণ করেছিল। মোটরসাইকেল, ট্রাক, পিকআপ, জিপ, মাইক্রোবাস, অটোরিকশাসহ শতাধিক যানবাহনের বিশাল ‘ত্রিপিটক গাড়িবহর’ শহরের রাজবন বিহার কমপ্লেক্স হতে আরম্ভ করে বনরূপা-তবলছড়ি-রাঙ্গাপানিসহ শহরের গুরুত্বপূর্ণ সড়কগুলো প্রদক্ষিণ শেষে একই স্থানে শেষ হয়।&nbsp;এই সময় ভক্ত-পুণ্যার্থীরা সড়কের পাশে দাঁড়িয়ে পবিত্র ত্রিপিটকের প্রতি ফুল ছিটিয়ে সম্মান জানান এবং বিভিন্ন সামগ্রী দান করেন। অন্যদিকে ত্রিপিটক পূজার এই আয়োজনে অনুত্তর পুণ্যক্ষেত্র ভিক্ষুসংঘ তিন গ্রুপে ভাগ হয়ে ২ হতে ৭ তারিখ পর্যন্ত সকালে ও বিকালে সময়সূচি অনুসারে বিনয়পিটক, সূত্রপিটক ও অভিধর্মপিটকের বইগুলো হতে বুদ্ধবাণী পাঠ করতেন। শ্রদ্ধাসম্পন্ন উপাসক-উপাসিকারা ও পুণ্যার্থীরা একাগ্র চিত্তে বুদ্ধবাণী শ্রবণ শেষে প্রতিদিন সকালে ও বিকালে দানকার্য সম্পাদন করতেন। আর ৮ জানুয়ারিতে পূজ্য বনভন্তের জন্মদিন তো মহা ধর্মোৎসবেরই নামান্তর। এভাবেই পূজ্য বনভন্তের অনুপ্রেরণায়, ভিক্ষুসংঘের উদ্যোগে এবং পুণ্যার্থীদের সহযোগিতায় বাংলার মাটিতে সর্বপ্রথম ত্রিপিটক পূজা বা ধর্মপূজার সূচনা হয়েছিল।</p>
    <p class="txt">এখন অনেকেই বলতে পারেন, ত্রিপিটক পূজা কী, কেন ও কীভাবে করব সবই বুঝেছি। কিন্তু ত্রিপিটক পূজাতে ত্রিপিটক শোভাযাত্রা করা হয় কেন? শোভাযাত্রা করে ত্রিপিটক পূজা বা ধর্মপূজা করার কথা কি ত্রিপিটকে আছে? না, আসলেই শোভাযাত্রা করে প্রকৃতরূপে ত্রিপিটক পূজা হয় না। বৌদ্ধ পতাকা উড়িয়ে গাড়িবহরে ত্রিপিটকের বই নিয়ে শোভাযাত্রা করে, অনেকের ভাষায় রঙঢঙ করে ত্রিপিটক পূজা যে হয় না, এটা খুব সাধারণ বোধসম্পন্ন একজন মানুষও বুঝে। প্রায় সাধারণ বৌদ্ধদের দিকে একটু তাকালেই বুঝা যায় যে, সংসারজীবনের মায়াজালে পড়ে তারা ভোগে-মোহে কতটা নিমজ্জিত হয়ে আছে! তাদের কাছে ত্রিপিটক অধ্যয়ন ও ধর্মাচরণ বহু দূরের বিষয়! এমনও বহু মানুষ আছে, যারা বছরের একবারও ত্রিপিটক শব্দটাই উচ্চারণ করেছে কি না সন্দেহ! একজন অহেতুক বা দ্বিহেতুক মানুষের পক্ষে যেমন প্রথমেই বুদ্ধের উচ্চতর শিক্ষা আয়ত্ত করা কঠিন; প্রাথমিক বিষয়গুলোর মাধ্যমে তাকে আকর্ষণ করতে হয়, তেমনি বিশাল ত্রিপিটক শোভাযাত্রার মাধ্যমে এটাই সবাইকে জানানো ও আকর্ষণ করা হয়—ত্রিপিটক অধ্যয়ন, গবেষণা ও আচরণের মাধ্যমেই ইহ-পারলৌকিক সুখ-সমৃদ্ধি এবং দুঃখমুক্ত হওয়া সম্ভব। এটা ঠিক যে, একটা বিরাট শোভাযাত্রা করতে গেলে কিছু বিশৃঙ্খলা সৃষ্টি হবে, কিছু মানুষের চলাফেরায় সমস্যা হবে। প্রকৃতরূপে ত্রিপিটক পূজার মধ্যেই ব্যক্তি-পরিবার-সমাজ-ধর্মের মঙ্গলকর বিষয় লুকিয়ে আছে, এই মেসেজটা যে বছরের ওই একটা দিনের শোভাযাত্রার মাধ্যমে দিতে চেষ্টা করা হয়, সেটা ঠিকভাবে উপলব্ধি না করে যারা রাস্তায় নিজের অল্প সময়ের চলাফেরার সমস্যাটাকে বড়ো করে দেখে, ভোগবিলাসময় জীবনটাকে প্রাধান্য দেয়, চারপাশের হাজারো সমস্যা-দুর্নীতির ভিড়ে নিজেকেও ভাসিয়ে দেয়, তাদের যত গাড়ি-বাড়ি-সম্পত্তিই থাকুক আর কলমের জোরে যত ফাইলই নড়ুক না কেন, দিনশেষে তারা জীবনযুদ্ধে ক্লান্ত-পরাজিত মানুষ; ইতিহাসের অন্ধকার কোনাতেও কেউ তাদের নাম মনে রাখবে না।</p>
    <p class="txt">বুদ্ধাদি মহাপুরুষদের আবির্ভাবে কীভাবে দেশ-জাতি সুখী-সমৃদ্ধ হয়?</p>
    <p class="txt">শ্রেষ্ঠ পুরুষ (মানুষ) কোথায় উৎপন্ন হন? আনন্দ স্থবিরের এই প্রশ্নে ভগবান বুদ্ধ গাথায় ভাষণ করেছিলেন, ‘দুল্লভো পুরিসাজঞ্ঞো, ন সো সব্বত্থ জাযতি, যত্থ সো জাযতি ধীরো, তং কুলং সুখমেধতি।’ অর্থাৎ, ‘(বুদ্ধের ন্যায়) পুরুষোত্তম দুর্লভ। তিনি সর্বত্র জন্মগ্রহণ করেন না। যেখানে সেই মহাপুরুষ জন্মগ্রহণ করেন সেই দেশ ও জাতি সুখী-সমৃদ্ধ হয়।’ পূজ্য বনভন্তেও ধর্মদেশনায় উপরিউক্ত ধর্মপদ গাথাটি বলতেন। তাঁর সংস্পর্শ লাভ করেছেন এমন অনেক মানুষ বলেন, ‘পূজ্য বনভন্তের আবির্ভাবকালে জন্মগ্রহণ করে নিজেকে খুব সৌভাগ্যবান মনে করি। তাঁর সংস্পর্শে এসে ধর্মে-পুণ্যে বলীয়ান হতে পেরেছি। জুম্মজাতি শিক্ষা-ধর্মসহ বিভিন্ন ক্ষেত্রে অগ্রসর হওয়ার প্রয়াস পেয়েছে।...’ আবার কিছু লোক প্রশ্ন তোলেন, ‘তাহলে জুম্মজাতির বর্তমান দুর্গতি কেন? সংকট থেকে পরিত্রাণ হচ্ছে না কেন?’</p>
    <p class="txt">মহাপুরুষদের আবির্ভাবে কীভাবে সেই দেশ ও জাতি সুখী-সমৃদ্ধ হয়? তাঁদের জন্ম হেতুতেই কি স্বয়ংক্রিয়ভাবে সবকিছুতেই সু-পরিবর্তন সাধিত হয়ে শ্রীবৃদ্ধি হয়, দেশ ও জাতি সুখী-সমৃদ্ধ হয়? অনন্ত গুণসম্পন্ন বুদ্ধাদি মহাজ্ঞানী মহাপুরুষদের আবির্ভাবে তাঁদের উপদেশে দেবমানবেরা সদ্ধর্মবাণী শ্রবণ ও ধারণ করার সুযোগ লাভ করতে পারে; সৎ কাজে উৎসাহী ও অধ্যবসায়ী হতে পারে; দান-শীল-ভাবনা আচরণ করে পুণ্যপ্রভাবে সুগতি লাভ করতে পারে; তৃষ্ণা-মান-দৃষ্টি আদি ক্ষয় করে পরম সুখময় নির্বাণ সাক্ষাৎ করতে পারে। এককথায় জাগতিক দুঃখরাশি হতে পরিত্রাণ লাভ করে সুখী হতে পারে। তথাগত বুদ্ধ, পচ্চেকবুদ্ধ, বুদ্ধের শ্রাবকসংঘ, অনাথপিণ্ডিক শ্রেষ্ঠী, বিশাখা প্রমুখ, এ যাবৎ যাঁরা লৌকিক ও লোকোত্তর সুখে সুখী হয়েছেন তাঁরা সুকর্ম<sup class="calibre2">২৫</sup> করেই সুখী হয়েছেন। দুষ্কর্ম করে কেউ সুখী হতে পারেননি; দুষ্কর্মকারী সাময়িকভাবে সুখ লাভ করলেও পরিণামে অবর্ণনীয় দুঃখেরই ভাগীদার হন। সুতরাং এটা বলা যায়, শুধু মহাপুরুষদের দর্শনে, ধর্মোপদেশ শ্রবণে যথাযথ মঙ্গল ও সুখ সাধিত হয় না; সঠিক জ্ঞানমূলক কর্মের দ্বারা সুখ-সমৃদ্ধ হতে হয়। তারপরও শাক্যবংশের বিনাশের ঘটনা বলি :</p>
    <p class="txt">বুদ্ধের জীবদ্দশায় শাক্যরা বর্ণ-গৌরবে প্রচণ্ড অহংকারী ছিল। বুদ্ধের অনেক উপদেশ লাভ করা সত্ত্বেও তারা অহংকার ত্যাগ করতে পারেননি। একসময় কোশলরাজ প্রসেনজিৎ শাক্যদের কাছে শাক্যরাজকুমারী বিবাহের প্রস্তাব পাঠান। নিম্নবর্ণের ক্ষত্রিয় রাজা প্রসেনজিৎ-এর সঙ্গে কোনো শাক্যরাজকুমারীকে বিবাহ দিতে তারা রাজি হলেন না। পরামর্শ মোতাবেক মহানামের ঔরসে জন্ম নেওয়া দাসীকন্যা বাসভক্ষত্রিয়াকে শাক্যরাজকুমারী সাজিয়ে রাজা প্রসেনজিৎ-এর সঙ্গে বাসভক্ষত্রিয়ার বিবাহ দেওয়া হলো। রাজা প্রসেনজিৎ বাসভক্ষত্রিয়াকে প্রধান রাজমহিষী হলেন। তাঁরা ‘বিরূঢ়ক’ নামে এক পুত্রসন্তান লাভ করলেন। বিরূঢ়ক ষোলো বছর বয়সে মাতামহের প্রাসাদে বেড়াতে গিয়ে পরবর্তী সময়ে জানতে পারেন যে, রাজা প্রসেনজিৎ-এর সঙ্গে দাসীকন্যা বাসভক্ষত্রিয়াকে বিবাহ দিয়ে শাক্যরা চরম বিশ্বাসঘাতকতা করেছে এবং সেই কারণে তাকে চরম অপমানিত হতে হয়েছে। এতে তাঁর মনে প্রচণ্ড প্রতিশোধের আগুন জ্বলে উঠল। তিনি প্রতিজ্ঞা করলেন যে, সিংহাসনে আরোহণ করলে তিনি শাক্যদের ধ্বংস করে দেবেন। সবকিছু শুনে রাজা প্রসেনজিৎও রাগান্বিত হলেন। তিনি বাসভক্ষত্রিয়া ও বিরূঢ়ককে প্রদত্ত রাজপদমর্যাদা, সুবিধা এবং সুরক্ষা প্রত্যাহার করে নিলেন। তাঁদের উভয়কে কেবল দাসদাসীর মর্যাদায় প্রতিষ্ঠিত করা হলো। এতে করে বিরূঢ়কের মনে প্রতিশোধের আগুন আরও তীব্র হলো। আমরা জানি, পরবর্তীকালে ভগবান শাক্যবংশকে রক্ষা করতে তিনবার চেষ্টা করেছিলেন, তবুও বিরূঢ়কের দ্বারা শাক্যরা ধ্বংস হয়েছিল। সুতরাং কোনো একটা জাতিতে কোনো একজন মহাপুরুষের জন্ম হলেই সেই জাতির দুর্গতি হতে পরিত্রাণ হয় না। শাক্যদের কৃতকর্মের ফলে এই ধ্বংস অনিবার্য হয়েছে। বর্ণ-গৌরবের অহংকার ত্যাগ করতে পারলে এই পরিণতি ভোগ করতে হতো না।</p>
    <p class="txt">একসময় জুরাছড়িতে কঠিন চীবর দানানুষ্ঠানে পরম পূজ্য বনভন্তে ধর্মদেশনায় যা বলেছিলেন এই প্রসঙ্গে তা খুবই প্রণিধানযোগ্য—‘আজ থেকে চারিদিকে, প্রতিটি আনাচেকানাচে প্রচার করে দাও যে বনভন্তে বলেছেন, চাকমা জাতিকে উন্নতির শিখরে আরোহণ করতে হলে পাঁচটি নিয়ম মেনে চলনে হবে : (১) যাঁরা ক্ষান্তি, মৈত্রীর কথা বলেন তাঁদের নিকট ধর্মশ্রবণ করতে হবে, (২) বুদ্ধের শাসনকে গভীরভাবে মানতে এবং বিশ্বাস করতে হবে, (৩) তৃষ্ণাক্ষয় করব, এ মনোভাব বা প্রতিজ্ঞা থাকতে হবে, (৪) দুঃখমুক্তি নির্বাণ প্রত্যক্ষ করব, এ প্রতিজ্ঞা করতে হবে, এবং (৫) জীবনে উন্নতির প্রধান সহায় হিসেবে উৎসাহ ও অধ্যবসায় থাকতে হবে।’<sup class="calibre2">২৬</sup></p>
    <p class="txt">শেষ কথা</p>
    <p class="txt">এ দেশে বুদ্ধের সঠিক ধর্মবিনয় প্রচারের পাশাপাশি বিবিধ দান-পূজা প্রথার প্রচলনের মাধ্যমে বুদ্ধধর্মের শ্রীবৃদ্ধিতে পূজ্য আর্যশ্রাবক বনভন্তের যে অবদান এবং ত্যাগ, ধ্যান, জ্ঞান ও পুণ্যের মাধ্যমে তিনি সাধারণ বৌদ্ধদের হৃদয়ে যে স্থান করে নিয়েছেন তা অবিস্মরণীয়। স্বয়ং বুদ্ধকেও বহুজনে নিন্দা করেছিল, অপবাদ দিয়েছিল। বনভন্তেকেও বহুজনে নিন্দা করবে, এটাই স্বাভাবিক। জগতের কেউই নিন্দা-প্রশংসার ঊর্ধ্বে নয়। সুউচ্চ কঠিন পর্বত যেমন প্রচণ্ড বায়ুর আঘাতেও সঞ্চালিত হয় না তেমন বাংলার বৌদ্ধ ইতিহাসে কোনো কিছুতেই পূজ্য বনভন্তের ধর্মকীর্তি কখনই মলিন হওয়ার নয়। তাঁর দেহ অনিত্য-নশ্বর, কিন্তু তাঁর কীর্তিমহিমা অনড় সুউচ্চ পর্বতের মতো দৃশ্যমান। পূজ্য বনভন্তের জীবনেতিহাস, কর্মবৈচিত্র্য ও অসামান্য অবদানের কথা কখনো বলে বা লিখে ফুরাবার নয়। সেটা এক অফুরন্ত বর্ণিল জীবনের ইতিহাস, জীবনযুদ্ধে জয়ী হওয়ার ইতিহাস, সফল জীবনের ইতিহাস।</p>
    <p class="txt">পরিশেষে বলব, তখনকার সময়ে সাধারণ শিক্ষাব্যবস্থার দুর্বলতা ও ধর্মীয় শিক্ষা না থাকার কারণে মানুষেরা নানাবিধ কুসংস্কার ও মিথ্যা ধারণার বশবর্তী ছিল। আর আজকাল সাধারণ শিক্ষা ও ধর্মীয় দিক দিয়ে অনেক উন্নতির পরও, আধুনিক শিক্ষা-সভ্যতার কল্যাণে, দৈনন্দিন জীবনের চাহিদার কারণে, নেতৃত্বস্থানীয় ব্যক্তিদের সমাজ-রাজনীতি-ধর্ম বিষয়ে বিভক্তি, উদাসীনতা ও নিশ্চুপতার ফলে মানুষের চিন্তাচেতনা পরিবর্তিত হয়ে ধর্ম বিষয়ে অনেক নিত্য নতুন মিথ্যা ধারণা যুক্ত হচ্ছে, ভিন্ন অপসংস্কৃতি আচরিত হচ্ছে, অনৈক্য দেখা দিচ্ছে। পরিবারগুলোতেও মা-বাবারা এখনো সেভাবে পারিবারিক মূল্যবোধ ও সঠিক ধর্মচর্চার পরিবেশ সৃষ্টি করতে পারছে না। বহু স্থানে অলস, অবাধ্য সন্তান বৃদ্ধি পাচ্ছে। এমন সন্তানেরা জাতি ও ধর্মকে কী দিতে পারবে? সমাজ, রাজনীতি, অর্থনীতি, ধর্ম—একটির অবনতিতেও মানুষের সঠিক উন্নয়ন সম্ভব নয়। বুদ্ধধর্মের নিয়মনীতি ও আদর্শের মাঝে মঙ্গল নিহিত আছে, এসব জেনেও ভোগে-মোহে বহুজনে আজকাল ধর্মবিষয়ে উদাসীনতা প্রকাশ করছে। এসব কিছু দিনে দিনে বেড়ে গেলে একসময় আবারও ভীষণভাবে সামাজিক ও ধর্মীয় অবক্ষয়ের মাঝে পতিত হতে হবে, তাতে সন্দেহ কী! তাই এখনই আরও একবার সবকিছুতে জেগে ওঠার সময়, সচেতন হওয়ার সময়।</p>
    <p class="txt">++</p>
    <p class="txt">পাদটীকা :</p>
    <p class="txt">১. বৌদ্ধদের বুদ্ধমূর্তিকে বন্দনা ও পূজা করার প্রেক্ষিতে অনেকে বলেন, বৌদ্ধরা মূর্তিপূজারী। মূলত বুদ্ধমূর্তি একটা প্রতীক মাত্র। যেমন : শহীদ মিনার শ্রদ্ধার জানানোর একটা প্রতীক মাত্র; সেখানে ফুল দিয়ে মানুষেরা শহীদ মিনারকে বা শহীদ মিনারের স্তম্ভগুলোকে শ্রদ্ধা বা পূজা করে না; ভাষা শহীদদের আত্মত্যাগকে স্মরণ করে শ্রদ্ধা জানায়, কৃতজ্ঞতা প্রকাশ করে। তেমনি বুদ্ধাদি অর্হৎগণের মূর্তির সম্মুখে তাঁদের অনন্ত গুণরাশি স্মরণ করে তাঁদের আদর্শে নিজের জীবন পরিচালিত করতে সচেষ্ট হওয়াই পূজা করার উদ্দেশ্য।</p>
    <p class="txt">২. ধর্মপদ; বুদ্ধবর্গ; গাথা ১৯৫-১৯৬।</p>
    <p class="txt">৩. দীর্ঘনিকায় (অখণ্ড); অনুবাদ : ভিক্ষু শীলভদ্র; পৃষ্ঠা ২৫৯; ২০০৬ সাল।</p>
    <p class="txt">৪. বিংশতি প্রকার শ্রমণকর গুণগুলো হলো : (১) পরম সত্যের জ্ঞানজনিত আনন্দ অনুভব করে বাস করেন, (২) সর্বাপেক্ষা অগ্রস্থানীয় হন, (৩) সুশৃঙ্খল জীবনযাপন করেন, (৪) সদাচার পালন করেন, (৫) শান্ত-দান্তভাবে বিহার করেন, (৬) দৈহিক সংযম রক্ষা করেন, (৭) ইন্দ্রিয়নিচয় দমন করেন, (৮) ক্ষমাগুণে বিভূষিত হন, (৯) একাকী বিচরণ করেন, (১০) একতার অভিলাষ পোষণ করেন, (১১) বিবেকপ্রিয় হন, (১২) পাপের প্রতি লজ্জা ও ভয়সম্পন্ন হন, (১৩) কর্তব্য সাধনে বীর্যবান হন, (১৪) অপ্রমত্ত জীবন গঠন করেন, (১৫) শীল, সমাধি ও প্রজ্ঞা—এই ত্রিবিধ শিক্ষা আয়ত্ত করার জন্য তৎপর হন, (১৬) ধর্মবিনয় আবৃত্তি করেন, (১৭) ধর্মবিনয়ের অর্থ অনুসন্ধান করে সংশয়মুক্ত হন, (১৮) শীলাদিতে অভিরুচি উৎপাদন করেন, (১৯) অনাসক্তি অভ্যাস করেন এবং (২০) শিক্ষাপদগুলো পরিপূর্ণ করেন।</p>
    <p class="txt">৫. দুই প্রকার বাহ্যিক চিহ্নগুলো হলো : (১) তিনি কাষায় বসন ধারণ করেন এবং (২) শির মুণ্ডন করেন।</p>
    <p class="txt">৬. অঙ্গুত্তরনিকায় (প্রথম খণ্ড); অনুবাদ : অধ্যাপক সুমঙ্গল বড়ুয়া; পৃষ্ঠা ১৭৫; ২০০৪ সাল।</p>
    <p class="txt">৭. মহাব্রহ্মাদের মতো মাতাপিতা সন্তানের প্রতি স্বভাবতই মৈত্রী, করুণা, মুদিতা ও উপেক্ষা ভাবাপন্ন হন। তজ্জন্য মাতাপিতাকে ‘ব্রহ্মা’ বলা হয়েছে।</p>
    <p class="txt">৮. মাতাপিতাই সন্তানকে সর্বাগ্রে শিক্ষা দেন; পরবর্তীকালে অন্য আচার্যরা শিক্ষা দেন; তজ্জন্য মাতাপিতা ‘পূর্বাচার্য’।</p>
    <p class="txt">৯. গৃহীদের মধ্যে মাতাপিতাই সন্তানের শ্রেষ্ঠ পুণ্যক্ষেত্র। তাদের দান দিলে ও সেবাপূজা করলে যেরূপ পুণ্য লাভ হয়, অন্য শতজন গৃহীকে দান-পূজা করলেও সেরূপ পুণ্য হয় না। সেজন্য সন্তানের পক্ষে মাতাপিতাই আহুনেয়্য বা আহ্বানের যোগ্য।</p>
    <p class="txt">১০. অঙ্গুত্তরনিকায় (প্রথম খণ্ড); অনুবাদ : অধ্যাপক সুমঙ্গল বড়ুয়া; পৃষ্ঠা ৯৮; ২০০৪ সাল।</p>
    <p class="txt">১১. শারীরিক চৈত্য—বুদ্ধের ‘ধাতু’ যেখানে আছে।</p>
    <p class="txt">১২. পারিভোগিয় চৈত্য—বুদ্ধ পরিভোগ করেছেন এমন কোনো বস্তু যেখানে আছে। যেমন : বোধগয়ার ‘মহাবোধি বৃক্ষ’, সর্বজ্ঞতা জ্ঞানলাভের স্থান—‘বোধিপালঙ্ক’, বারাণসীর ঋষিপতনে ধর্মচক্র প্রবর্তনের স্থান, কুশীনগরে পরিনির্বাণ লাভের স্থান। তা ছাড়া বুদ্ধের ব্যবহৃত ভিক্ষাপাত্র, চীবরসহ অন্যান্য দ্রব্যগুলো।</p>
    <p class="txt">১৩. উদ্দেশিক চৈত্য—বুদ্ধের মূর্তি যেখানে প্রতিষ্ঠিত আছে।</p>
    <p class="txt">১৪. জাতক ষষ্ঠ খণ্ড; শ্রীঈশানচন্দ্র ঘোষ; পৃষ্ঠা ২৭০; পৌষ ১৪০৮।</p>
    <p class="txt">১৫. অঙ্গুত্তরনিকায় (পঞ্চম নিপাত); অনুবাদ : ভদন্ত প্রজ্ঞাদর্শী ভিক্ষু; পৃষ্ঠা ২৮; ২০০৮ সাল।</p>
    <p class="txt">১৬. ধর্মপদ; আত্মবর্গ; গাথা ১৬৬।</p>
    <p class="txt">১৭. দীপ্তি—চাকমা রাজগুরু অগ্রবংশ স্মারক; পৃষ্ঠা ১২।</p>
    <p class="txt">১৮. শ্রাবকবুদ্ধ বনভন্তে; ভদন্ত ইন্দ্রগুপ্ত ভিক্ষু; পৃষ্ঠা ১২৬; ২০১৪ সাল।</p>
    <p class="txt">১৯. মহতো মহান—পরিনির্বাণস্মারক গ্রন্থ; পৃষ্ঠা ৮৯; ২০১৩ সাল।</p>
    <p class="txt">২০. অগ্নি ও পানির দ্বারা দেখানো একপ্রকার ঋদ্ধি হলো যমক ঋদ্ধি বা যমক প্রাতিহার্য। প্রথমে বুদ্ধ শূন্যে উত্থিত হন এবং তাঁর ঊর্ধ্বাঙ্গ থেকে অগ্নিশিখা উত্থিত হতে থাকে এবং নিম্নাঙ্গ থেকে বারিধারা বর্ষিত হতে থাকে। এরপর ঊর্ধ্বাঙ্গ থেকে বারিধারা এবং নিম্নাঙ্গ থেকে অগ্নিশিখা প্রবর্তিত হতে থাকে। তারপর পর্যায়ক্রমে ডানপার্শ্ব থেকে অগ্নি ও বামপার্শ্ব থেকে জল, ডানপার্শ্ব থেকে জল ও বামপার্শ্ব থেকে অগ্নি প্রবর্তিত হতে থাকে। এভাবে পর্যায়ক্রমে বাইশ প্রকার ঋদ্ধি প্রদর্শন করে সমাপ্ত হলে তিনি জনগণকে এমনভাবে মোহাবিষ্ট করলেন যে, তাদের মনে হলো—তিনি মণিময় বিহার ভূমিতে দাঁড়িয়ে, বসে, শুয়ে থেকে বিভিন্ন প্রকার দৃষ্টিবিভ্রান্তি ঘটালেন।</p>
    <p class="txt">২১. প্রথম স্বর্গ বা সবচেয়ে নিচের স্বর্গের নাম হচ্ছে—চতুর্মহারাজিক স্বর্গ, দ্বিতীয় স্বর্গ—তাবতিংস স্বর্গ, তৃতীয় স্বর্গ—যাম স্বর্গ, চতুর্থ স্বর্গ—তুষিত স্বর্গ, পঞ্চম স্বর্গ—নির্মাণরতি স্বর্গ এবং ষষ্ঠ স্বর্গ বা সবচেয়ে উচ্চ স্বর্গ হচ্ছে—পরনির্মিত-বশবর্তী স্বর্গ।</p>
    <p class="txt">২২. রাজবন বিহারে আকাশপ্রদীপ পূজার সূচনা কীভাবে হয়েছিল—সব তথ্য শ্রদ্ধেয় জ্ঞানপ্রিয় মহাস্থবির মহোদয় হতে প্রাপ্ত।</p>
    <p class="txt">২৩. প্রদীপ পূজা জাতক, জাতক পঞ্চাশক, অনুবাদ : জিনবংশ মহাথের।</p>
    <p class="txt">২৪. মহাপরিনির্বাণ সূত্র, দীর্ঘনিকায় ২য় খণ্ড; অনুবাদক : ভিক্ষু শীলভদ্র।</p>
    <p class="txt">২৫. এখানে সুকর্ম বলতে আর্য অষ্টাঙ্গিক মার্গকেই বুঝানো হয়েছে।</p>
    <p class="txt">২৬. সুবলং জুরাছড়ি শাখা বনবিহারে ১৯৯৫ সালের কঠিন চীবর দানের দেশনা; প্রচারক চাকমা।</p>
    <p class="txt">+++</p>
    </div>
    <div class="react">
    </div>
    </div>
    <h1 class="title">পূজ্য বনভন্তের সর্বশেষ ধর্মদেশনা</h1>
    <div class="post_box">
    <div class="post_txt">
    <p class="txt">পূজ্য বনভন্তেকে হৃদয়ের গহীন কোণ থেকে অনুভব করেন, এমন মানুষ অনেক অনেক আছেন। পূজ্য বনভন্তের সান্নিধ্যে এসেছেন, অথচ তাঁর ধর্মপ্রেমের বর্ষণে সিক্ত হননি, তাঁকে হৃদয় দিয়ে অনুভব করেননি, এমন মানুষ বিরল। তিনি ত্যাগ, সংযম, ধ্যান, জ্ঞান ও কর্মের মাধ্যমে মানুষের হৃদয়ে স্থান করে নিয়েছিলেন।</p>
    <p class="txt">অনেকেই জানেন, ৫ জানুয়ারি ২০১২, বৃহস্পতিবার, থাইল্যান্ডের ধর্মকায়া ফাউন্ডেশন এবং রাজবন বিহারের যৌথ উদ্যোগে রাজবন বিহারে ২৯৪ জনকে প্রব্রজ্যা দেয়া হয়েছিল। সেই বছর পূজ্য বনভন্তের জন্মদিন উপলক্ষে ৫–৮ তারিখ পর্যন্ত বিভিন্ন ধর্মীয় আয়োজনে রাজবন বিহার ভিক্ষু-শ্রামণ ও পুণ্যার্থীদের মহা মিলনমেলায় উৎসবমুখর ছিল। শাখা বনবিহারগুলো হতেও বহু ভিক্ষু-শ্রামণ এসেছিলেন। অর্থাৎ থাইল্যান্ড হতে আগত ভিক্ষুরা ও ২৯৪ জন শ্রামণসহ প্রায় এক হাজার ভিক্ষু-শ্রামণ রাজবন বিহারে অবস্থান করেছিলেন আর উপাসক-উপাসিকা, দায়ক-দায়িকা এবং পুণ্যার্থীদের সংখ্যাও ছিল প্রচুর।</p>
    <p class="txt">সবার জন্য দুঃখজনক বিষয় হলো, সেই বছর পূজ্য বনভন্তে ৯৩তম জন্মদিনের কিছুদিন পরই ভীষণ অসুস্থ হয়ে পড়েন এবং জগৎসংসারের অনিত্যতার নিয়ম মেনে নশ্বর দেহ ত্যাগ করে ৩০ জানুয়ারি পরিনির্বাপিত হন।</p>
    <p class="txt">আজকাল দেখা যায়, পূজ্য বনভন্তের সর্বশেষ ধর্মদেশনার কথা উঠলেই এক একজনে এক একটা ধর্মদেশনার কথা উল্লেখ করেন। অনেকে জানুয়ারি ৭ তারিখের, অনেকে জানুয়ারি ৮ তারিখের অনুষ্ঠানগুলোর ধর্মদেশনাগুলো উল্লেখ করেন। তাই সবাইকে এই বিষয়ে জানানো ও সচেতন করার জন্যই এই লেখার সামান্য আয়োজন।</p>
    <p class="txt">সর্বজনীনভাবে পুণ্যার্থীদের প্রতি পূজ্য বনভন্তের সর্বশেষ ধর্মদেশনা :</p>
    <p class="txt">২০১২ সালের ৮ জানুয়ারি, রবিবারে পূজ্য বনভন্তের ৯৩তম জন্মদিন উপলক্ষে রাজবন বিহারের উত্তর-পশ্চিম সীমান্তের বিশাল মাঠে এক বিশাল ধর্মানুষ্ঠানের আয়োজন করা হয়েছিল। অনুষ্ঠানে রাজবন বিহারের প্রধান পৃষ্ঠপোষক চাকমা রাজা ব্যারিস্টার দেবাশীষ রায়, তৎকালীন শিল্পমন্ত্রী দিলীপ বড়ুয়া, ধর্মপ্রতিমন্ত্রী অ্যাডভোকেট মো. শাহজাহান মিয়া, পার্বত্য চট্টগ্রাম বিষয়ক প্রতিমন্ত্রী দীপঙ্কর তালুকদার, রাঙামাটি পার্বত্য জেলা পরিষদের চেয়ারম্যান নিখিল কুমার চাকমা, জেলা প্রশাসক সৌরেন্দ্রনাথ চক্রবর্তী, রাঙামাটির পুলিশ সুপার মো. মাসুদুল হাসান, রাঙামাটি জেলার বিএনপি-এর সভাপতি অ্যাডভোকেট দীপেন দেওয়ানসহ বহু গণ্যমান্য ব্যক্তিবর্গ এবং হাজার হাজার পুণ্যার্থী অংশগ্রহণ করেছিলেন।</p>
    <p class="txt">সজ্জিত মঞ্চে সকাল ৯:০০ টার দিকে পূজ্য বনভন্তে দেশ-বিদেশের শত শত ভিক্ষু-শ্রামণসহ উপস্থিত হলে ধর্মীয় সঙ্গীত গাওয়ার মাধ্যমে ধর্মানুষ্ঠান শুরু হয়। সেখানে পরম শ্রদ্ধেয় বনভন্তে উপাসক-উপাসিকা ও পুণ্যার্থীসহ সকলের উদ্দেশে প্রায় এক মিনিট সংক্ষিপ্ত ধর্মদেশনা প্রদান করেছিলেন।<sup class="calibre2">১</sup> তিনি বলেছিলেন, “বুদ্ধধর্ম একদিকে ত্যাগের ধর্ম অন্যদিকে দয়ার ধর্ম। একদিকে ত্যাগেই সুখ, ত্যাগেই মহিমা; অন্যদিকে ভোগই দুঃখের মূল, ভোগেই দুঃখ উৎপন্ন হয়। সমস্ত জীবের প্রতি দয়া করবে, নির্দয় হবে না, নির্দয় হলে দেবতাগণ ক্ষুব্ধ হন। সমস্ত জীবের প্রতি দয়া করবে, নির্দয় হবে না, বুঝেছ? ত্যাগেই সুখ। ধর্ম উত্তমভাবে পালন করবে, কাউকে অন্যায় করবে না। তাহলে ইহকাল-পরকাল সুখে থাকতে পারবে। ধর্ম উত্তমভাবে আচরণ কর, কাউকে অন্যায় করবে না। অন্যায় করলে দুঃখ হয়, পাপ হয়। উত্তমভাবে আচরণ করলে ইহকাল-পরকাল সুখে অতিবাহিত হবে, বুঝেছ? উত্তমভাবে আচরণ কর।”</p>
    <p class="txt">ভিক্ষুসংঘের প্রতি পূজ্য বনভন্তের সর্বশেষ ধর্মদেশনা :</p>
    <p class="txt">প্রতিদিন ভোরে পূজ্য বনভন্তেকে বন্দনা করতে তাঁর আবাসিক ভবনে শিষ্যরা সমবেত হতেন। এরপর তিনি তাঁর শিষ্যদের উদ্দেশে ধর্মদেশনা প্রদান করতেন। প্রতিদিনের মতো সেদিন ১১ তারিখেও তিনি যথানিয়মে ধর্মদেশনা করেছিলেন এবং সেটাই ছিল ভিক্ষুসংঘের প্রতি তাঁর সর্বশেষ ধর্মদেশনা। প্রায় দেড় মিনিটের ধর্মদেশনায় তিনি বলেছিলেন, “ভগবান বুদ্ধ কী ত্যাগ করেছেন, জান? হীনমানুষ, হীনতৃষ্ণা, হীনসংস্কার ত্যাগ করেছেন। এই তিনটি না থাকার কারণে তিনি অগ্রত্ব প্রাপ্ত হয়েছেন। অগ্রত্ব প্রাপ্ত হয়েছেন বিধায় অর্হত্ত্ব লাভ করেছেন। তোমরা ভিক্ষু-শ্রামণরাও বলো—হীনমানুষ, হীনতৃষ্ণা, হীনসংস্কার নিয়ে থাকবে না। এগুলো নিয়ে থাকলে পাপ হবে। দুঃখ হতে মুক্তি লাভ করতে পারবে না। হীনত্বে অগ্রত্ব হয় না, অগ্রত্বেই অর্হত্ত্ব লাভ করা যায়। এটাই ভগবান বুদ্ধের উপদেশ। হীনমানুষ, হীনতৃষ্ণা, হীনসংস্কার নিয়ে থাকলে লজ্জা পাবে, কষ্ট পাবে, দুঃখ পাবে। এগুলো নিয়ে না থাকলে অর্হৎ হতে পারবে। এদের যদি জায়গা না দাও, তাহলে দুঃখমুক্তি নির্বাণ সাক্ষাৎ করতে পারবে। হয়েছে এবার সাধুবাদ দাও।”</p>
    <p class="txt">উল্লেখ্য, পূজ্য বনভন্তে জানুয়ারির ৮ তারিখের পরপরই কাশিতে আক্রান্ত হন। প্রায় প্রতি শীতকাল এলেই তাঁর সর্দিকাশি হতো। কাশিতে আক্রান্ত হলে জানুয়ারির ১১ তারিখের পর তিনি ভিক্ষুসংঘকে আর কোনো ধর্মদেশনা দিতে পারেননি বা দেননি। ১৩ তারিখ সকালবেলায় কমান্ডার অব দ্য শ্রীলঙ্কান আর্মি, লেফটেন্যান্ট জেনারেল জগৎ জয়সুরিয়া পূজ্য বনভন্তের সঙ্গে সাক্ষাৎ করতে এসেছিলেন। তাঁকেও কোনো ধর্মোপদেশ দেননি। অবশ্য কাশিতে আক্রান্ত হলেও কোনো ধর্মোপদেশ দিতে না পারার মতো শারীরিক অবস্থা তখনো হয়নি। ১৫ তারিখের দিকে কাশির মাত্রা বেড়ে গেলে, চিকিৎসকদের খবর দেওয়া হয়েছিল এবং প্রথমে ডা. নিখিলবাবু ওষুধ দিয়েছিলেন। অবস্থার তেমন উন্নতি না হলে, ডা. সুপ্রিয়বাবু এসে সিরাপ দিয়েছিলেন। সেই ওষুধটা খাওয়ার পর কাশি কিছুটা কমেও গিয়েছিল। কিন্তু বনভন্তে মাঝে মাঝে ওষুধ খেতে চাইতেন না। এরই মাঝে একদিন ওষুধ খাননি। তাই তার পরদিন হতে পূজ্য বনভন্তের কাশি আবার বেড়ে যায়। এরপর দিন দিন তাঁর কাশির মাত্রা বেড়েই গিয়েছে, খাওয়ায়ও অরুচি হয়ে গিয়েছে, ঠিকমতো খেতে পারেন না, যার কারণে ধীরে ধীরে দুর্বল হয়ে গিয়েছিলেন। এভাবে ২২ তারিখ পর্যন্ত চলেছিল। এরই মাঝে ধর্মকায়া ফাউন্ডেশন ও রাজবন বিহারের যৌথ উদ্যোগে যারা শ্রামণ হয়েছিল তাদের উদ্যোগে ১৮ তারিখের দানানুষ্ঠানে পূজ্য বনভন্তে “তোমরা চুপ করে থাকবে। চুপ করে থাকতে পারলে দুঃখ থেকে মুক্ত হওয়া যায়।... ” এভাবে মাত্র ২/৩টি বাক্যে উপদেশ দিয়েছিলেন।</p>
    <p class="txt">২৩ তারিখে পূজ্য বনভন্তে বেশি দুর্বল হয়ে পড়েন। গলার স্বর বসে যাওয়ায় কথা অস্পষ্ট হচ্ছিল বা ঠিকমতো বুঝাই যাচ্ছিল না। তাঁর শারীরিক অবস্থার কথা শ্রদ্ধেয় আনন্দমিত্র ভন্তে রাজবন বিহারের সিনিয়র ভন্তে—শ্রদ্ধেয় সৌরজগত ভন্তে, শ্রদ্ধেয় জ্ঞানপ্রিয় ভন্তেদের জানালে ডা. সুপ্রিয় বড়ুয়া, ডা. উদয় শংকর দেওয়ান, ডা. সুশোভন চাকমা প্রমুখ চিকিৎসকরা এসেছিলেন। বেশি দুর্বল হওয়ায় স্যালাইন দেয়ার জন্য প্রার্থনা করলেও তিনি অনুমতি দেননি। আনন্দমিত্র ভন্তে কাগজে লিখে দিলে তিনি কাগজটাও একদিকে ফেলে দিয়েছিলেন এবং বলেছিলেন, “ডাক্তারও বিশ্বাস নেই।... ” যার কারণে সেদিন স্যালাইন দেয়া সম্ভব হয়নি। ২৪ তারিখে সকালে এবং দুপুরেও তাঁকে খাদ্য খাওয়ানোর জন্য চেষ্টা করা হয়েছিল, কিন্তু সেদিনও তিনি খাদ্য খেতে পারেননি। এতে তিনি আরও বেশি দুর্বল হয়ে পড়েন। তাই ২৫ তারিখে আবার শারীরিক অবস্থার বিষয়ে সিনিয়র ভন্তেদের জানালে চিকিৎসকদের খবর দেয়া হয়। এরপর স্যালাইন দেয়া হলো... কিন্তু অবস্থার উন্নতি হলো না। ২৬ তারিখে অক্সিজেন দেয়া হলো...। স্থানীয় চিকিৎসকরা সবাই মিলে একটি মেডিক্যাল টিম গঠন করলেন। সন্ধ্যার দিকে উন্নত চিকিৎসার জন্য ঢাকায় নিয়ে যাওয়ার সিদ্ধান্ত হলো। ২৭ তারিখে ঢাকার স্কয়ার হাসপাতালের আইসিইউ-তে ভর্তি করা হলো। অবশেষে ৩০ জানুয়ারি বিকাল ৩:৫৬ মিনিটে পূজ্য বনভন্তে পরিনির্বাপিত হলেন।</p>
    <p class="txt">পূজ্য বনভন্তের অসুস্থতার সময় তাঁকে যে-সব ভিক্ষু-শ্রামণরা কাছে থেকে সেবা করেছিলেন, তাদের ২৩ তারিখ পর্যন্ত তিনি উপদেশ দিয়ে গেছেন। সুতরাং ভিক্ষুসংঘের প্রতি সর্বশেষ ধর্মদেশনা দেয়া বলতে যা বুঝায় তা তিনি ২০১২ সালের জানুয়ারির ১১ তারিখেই দিয়েছিলেন। তাঁর প্রায় দেড় মিনিটের এই ধর্মদেশনাটিকে যদি এককথায় বলা হয় তা এরূপ : “হীনমানুষ, হীনতৃষ্ণা, হীনসংস্কার ত্যাগ কর। হীনত্বে অগ্রত্ব হয় না, অগ্রত্বেই অর্হত্ত্ব লাভ করা যায়।”</p>
    <p class="txt">উপরিউক্ত ধর্মদেশনাটির সংক্ষিপ্ত ব্যাখ্যা :</p>
    <p class="txt">কিছু লোক জানতে চেয়েছেন, “হীনমানুষ, হীনতৃষ্ণা, হীনসংস্কার অর্থ কী?” শুধু অনভিজ্ঞদের জন্যই এগুলোর অর্থ খুব সংক্ষেপে ব্যাখ্যার চেষ্টা করলাম।</p>
    <p class="txt">হীনমানুষ :</p>
    <p class="txt">জগতে দুটো সত্য বিদ্যমান রয়েছে : ব্যবহারিক সত্য ও পারমার্থিক সত্য। ‘আমি, আমার’ বলে চিহ্নিত করা, নারী-পুরুষকে বিভিন্ন নাম ধরে ডাকা—এগুলো হলো ব্যবহারিক সত্য। পারমার্থিক সত্য অনুসারে সত্ত্ব, আত্মা, মানুষ, নারী, পুরুষ, আমি, আমার বলে কিছুই নেই। নারী, পুরুষ কিংবা এই আমি বলে যাকে চিহ্নিত করা হয় সে হলো নামরূপ বা পঞ্চস্কন্ধের (রূপ, বেদনা, সংজ্ঞা, সংস্কার ও বিজ্ঞান) সমন্বয় মাত্র। পারমার্থিক দৃষ্টিতে পঞ্চস্কন্ধের সমন্বয়ে সত্ত্বদের যে জীবনপ্রবাহ সেখানে তন্ন তন্ন করে খুঁজলেও ‘আমি, আমার বা আত্ম’ বলে কিছুই খুঁজে পাওয়া যায় না। অর্থাৎ অনাত্ম ধারণাই হলো পারমার্থিক সত্য বা সঠিক আত্মদর্শন। এককথায় অনাত্ম অর্থ হলো ‘আমিত্বের’ চিন্তা বর্জন করা। এই যে আমিত্বের ধারণা, এটা থেকেই আমার স্বামী, আমার স্ত্রী, আমার পুত্রকন্যা, আমার সম্পত্তি ইত্যাদি ধারণা বা মনোভাবের সৃষ্টি হয়। যার কারণে লোভ, হিংসা, মোহ, অহংকার... বশত কর্ম সম্পাদন-হেতু অনিচ্ছা সত্ত্বেও দুঃখগুলোও এসে হাজির হয়। অথচ জ্ঞাননেত্রে দেখলে, নিজের দেহকেও নিজের ইচ্ছামতো নিয়ন্ত্রণ করা সম্ভব হয় না। প্রতিটি মুহূর্তে দেহের মধ্যে রূপান্তর ঘটছে। জরা-ব্যাধি-মৃত্যু সবকিছু স্বাভাবিক নিয়ম অনুসারেই হচ্ছে। সেজন্য জ্ঞানীরা ‘আমি, আমার’ ধারণা পোষণ করে মত্ত থাকেন না; সম্যক দর্শনের মাধ্যমে অবস্থান করেন। হীনত্বে প্রিয়, প্রেম, ভালোবাসা ভাব উদয় করেন না বলে সংসারের দুঃখগুলোও তাদের গ্রাস করতে পারে না। সম্যক দর্শন বলতে এখানে নিজেকে দর্শন বা আত্মদর্শন বুঝানো হচ্ছে।</p>
    <p class="txt">হীনতৃষ্ণা :</p>
    <p class="txt">সংক্ষেপে তৃষ্ণা হচ্ছে কোনো বিষয়বস্তুর প্রতি মনের আকর্ষণ বা লোভ। সাধারণত তৃষ্ণা তিন প্রকার : কামতৃষ্ণা, ভবতৃষ্ণা এবং বিভবতৃষ্ণা।</p>
    <p class="txt"><b class="calibre1">কামতৃষ্ণা :</b> চক্ষু, কর্ণ, নাসিকা, জিহ্বা, কায় ও মন—এই ষড়েন্দ্রিয়ের দ্বারা রূপ, শব্দ, গন্ধ, রস, স্পর্শ ও ধর্মভাবের প্রতি উপভোগের জন্য যে কামনা উৎপন্ন হয়, তাকে কামতৃষ্ণা বলে। যেমন : একটি লাল গোলাপ দেখে খুবই ভালো লাগে; কারোর সুমধুর কণ্ঠস্বর শুনে সুখ অনুভূত হয়...। এতে রূপের বা লাল গোলাপের এবং শব্দের বা সুমধুর কণ্ঠস্বরের প্রতি যে আকর্ষণ সৃষ্টি হয়, তাই তৃষ্ণা। কোনো কিছুর প্রতি আকর্ষণ যত গভীর হয় তৃষ্ণাও তত প্রবল হয়। তৃষ্ণা প্রবলতর হলে সেটা উপাদানে বা আসক্তিতে পরিণত হয় এবং মিথ্যাদৃষ্টি সমন্বিত আসক্তি থেকে মানুষেরা বিভিন্ন কুশলাকুশল কর্ম করে থাকে যাতে জন্ম-জরা-মরণাদি দুঃখগুলো উৎপন্ন হয়।</p>
    <p class="txt"><b class="calibre1">ভবতৃষ্ণা :</b> অনিত্য অশাশ্বত জগৎসংসারকে নিত্য-ধ্রুব বলে কল্পনা করে মিথ্যা ধারণাযুক্ত তৃষ্ণা যখন ভবানুরাগে রূপান্তরিত হয়, তখন তাকে ভবতৃষ্ণা বলে। মনুষ্যলোক, স্বর্গলোক এবং রূপলোক ও অরূপলোকে উৎপত্তির তৃষ্ণা হচ্ছে ভবতৃষ্ণা। যেমন : স্বর্গ অত্যন্ত মনোরম ও সুখকর হবে মনে করে অনেক মানুষই পুণ্যকর্ম সম্পাদনের পর (নির্বাণাকাঙ্ক্ষী না হয়ে) স্বর্গে উৎপন্ন হওয়ার ইচ্ছা পোষণ করে। অথচ ত্রিপিটকশাস্ত্র মতে, ত্রিলোকে জন্মগ্রহণ করা দুঃখজনক; জন্মবীজ ক্ষীণ করাই করণীয় কর্তব্য বলা হয়েছে।</p>
    <p class="txt"><b class="calibre1">বিভবতৃষ্ণা :</b> উচ্ছেদদৃষ্টি সমন্বিত ভোগবাসনাই হলো বিভবতৃঞ্চা। অনেক মানুষই মনে করে—ইহকালেই সব ভোগবিলাস করার সময়, সব সুখ-দুঃখ ভোগ করার সময়। পরকাল বলতে কোনো কিছু নেই, মৃত্যুর পর কোনো অস্তিত্ব থাকবে না, নতুন কোনো জন্ম হবে না। তাই মৃত্যুর পর আবারও জন্মগ্রহণ করার ও সুখ-দুঃখ ভোগ করার কোনো প্রশ্নই আসে না। এরূপ মিথ্যা ধারণায় আচ্ছন্ন থাকাই হলো বিভবতৃষ্ণা।</p>
    <p class="txt">হীনসংস্কার :</p>
    <p class="txt">সংস্কার হচ্ছে পুনর্জন্মদাতা কুশল বা অকুশল চেতনা। ‘চেতনাহং ভিক্খৰে কম্মং ৰদামি’ অর্থাৎ চেতনাই কর্ম। কর্ম সম্পাদনের চেতনা ছাড়া কর্ম সম্পাদিত হয় না। সংস্কার তিন প্রকার : পুণ্যসংস্কার, অপুণ্যসংস্কার ও আনেঞ্জাসংস্কার। পুণ্যসংস্কার বলতে পুণ্যচেতনা, অপুণ্যসংস্কার বলতে অপুণ্যচেতনা এবং আনেঞ্জাসংস্কার বলতে অরূপ-চেতনাকে বুঝায়। স্বাভাবিকভাবেই অবিদ্যা-তৃষ্ণাদি বিনাশ করার অভিপ্রায়ে অনেকে পুণ্য বা কুশল চেতনার দ্বারা দান-শীল-ভাবনা তথা আর্য অষ্টাঙ্গিক মার্গ অনুসরণ করেন এবং চতুরার্যসত্যজ্ঞান লাভের চেষ্টা করেন। আবার অনেকে ভবতৃষ্ণার কারণে পুণ্যকর্ম করে স্বর্গ আদি লাভেই সন্তুষ্ট থাকেন। অনেকে অপুণ্য বা অকুশল-চেতনায় নানাবিধ দুঃখদায়ক, দুঃশীল দুরাচার, অকুশলকর্ম করে থাকেন। আবার ধ্যানসাধনা করে কেউ কেউ অরূপধ্যান লাভ করলে তাঁদের অরূপ-চেতনা উৎপন্ন হয়। কৃত কর্মানুসারে সত্ত্বদের সুফল-কুফল নির্ভর করে।</p>
    <p class="txt">তাৎপর্য :</p>
    <p class="txt">হীনমানুষ, হীনতৃষ্ণা ও হীনসংস্কার প্রত্যেক মানুষের মাঝে বিরাজমান। একমাত্র অর্হৎরাই এগুলোর ঊর্ধ্বে অবস্থান করেন। এগুলোর কারণে পাপদৃষ্টি, হীনদৃষ্টি উৎপন্ন হয়। জ্বলন্ত আগুনে ঘি ঢেলে দিলে যেমন আগুন বেড়ে যায় তেমনি হীন ইন্দ্রিয়সুখে, ভোগবিলাসে মত্ত হলে হীনদৃষ্টি সবল হয়ে ওঠে। হীনদৃষ্টির কারণে মানুষ ভোগে-মোহে জড়িয়ে কুপথে পরিচালিত হয়ে জীবনে নানাবিধ অকুশল কর্মগুলো সম্পাদন করে। এতে একদিকে সংসারজীবনে বিভিন্ন ঝামেলা, দুঃখগুলো অনিচ্ছা সত্ত্বেও এসে যাচ্ছে, অন্যদিকে দুঃখমুক্তি নির্বাণের পথে বাধা সৃষ্টি হচ্ছে। হীনদৃষ্টি, হীন কাজগুলো সর্বতোভাবে ত্যাগ না করলে উচ্চদৃষ্টি আয়ত্ত করা সম্ভব নয়। উচ্চদৃষ্টি বলতে অলোভ-অদ্বেষ-অমোহমূলক দৃষ্টি বুঝায়। উচ্চদৃষ্টি থাকলে উচ্চতর জ্ঞান, সত্যজ্ঞান লাভের সাধনায় অগ্রসর হওয়া যায়। তাই হীনত্বে অগ্রত্ব হয় না, অগ্রত্বেই অর্হত্ত্ব লাভ করা যায়। অর্থাৎ হীনমানুষ, হীনতৃষ্ণা ও হীনসংস্কার ত্যাগের সংকল্প করে উত্তমরূপে নিজেকে পরিচালনা করতে পারলে ভিক্ষুত্ব জীবনে উৎকর্ষতা সাধন হয়, জ্ঞান-সত্য লাভের পথে অগ্রসর হওয়া যায়, পরম সুখ নির্বাণ লাভ হয়। তাই পূজ্য বনভন্তের এই উপদেশবাণীটির মহত্ত্ব, গুরুত্ব ও তাৎপর্য উপলব্ধি করে সবাই আজীবন এটি মনোমন্দিরে দৃঢ়ভাবে গেঁথে রেখে উত্তমরূপে ধারণ করবেন, এটাই প্রত্যাশা।</p>
    <p class="txt">++</p>
    <p class="txt">পাদটীকা :</p>
    <p class="txt">১. এরপরেও পূজ্য বনভন্তেকে তাঁর আবাসিক ভবনে (বনভন্তে বিশ্রামাগার) বহুজনে বিভিন্ন সময়ে বিবিধ দান করেছিলেন এবং তিনি তাদেরও ধর্মদেশনা দিয়েছিলেন। কিন্তু ৮ তারিখে সর্বজনীনভাবে পুণ্যার্থীদের উদ্দেশে সর্বশেষ ধর্মদেশনা দিয়েছিলেন।</p>
    <p class="txt">+++</p>
    </div>
    <div class="react">
    </div>
    </div>
    <h1 class="title">বনভন্তে, মম হৃদয় মন্দিরে তুমি চির অধিষ্ঠিত</h1>
    <div class="post_box">
    <div class="post_txt">
    <p class="txt"><b class="calibre1">আজ থেকে অনেক বছর পূর্বে ঘটে যাওয়া এক সত্যি ঘটনা। ময়মনসিংহের মেয়ে সুস্মিতা ঢাকা বিশ্ববিদ্যালয়ে পড়তে এসে সেলিম নামে এল ছেলের প্রেমে পড়ে। দীর্ঘদিনের প্রেমের সম্পর্ক ভেঙে গেলে জীবনের মানে আর খুঁজে না পাওয়ায় সুস্মিতা, চাকমা বান্ধবী শিখার মাধ্যমে ঘটনাক্রমে পরম পূজ্য অহৎ শ্রদ্ধেয় শ্রীমৎ সাধনানন্দ মহাস্থবির (বনভন্তে)-এর সাথে সাক্ষাতে জীবনের চলার পথ আবারও নতুনরূপে খুঁজে পায়। সেই সত্যি ও বাস্তব ঘটনা অবলম্বনে রচিত হয়েছে এ গল্পটি। লেখাটিতে বনভন্তে ব্যতীত সব চরিত্রে ছদ্ম নাম বা রূপক নাম ব্যবহৃত হয়েছে। বলাবাহুল্য, গল্পের প্র</b>য়োজনে লেখাটিতে কিছু বিষয় সংযোজন ও বিয়োজন করা হয়েছে।</p>
    <p class="txt">(এক)</p>
    <p class="txt">পূর্ণচন্দ্রিমার উজ্জ্বল প্রভায় রাতের আঁধার ভেদ করে আজ চৌদিক ফর্সা হয়ে উঠেছে। বড্ড মিষ্টি-মধুর লাগে এমন আলো-আঁধারি পরিবেশ। এমন রাত কার না ভাল লাগে! ইচ্ছে করে, হাঁটি হাঁটি পা পা করে চপল পায়ে একাকী কোথাও হারিয়ে যেতে। আরো ইচ্ছে করে, এ জগত সংসারের সব কিছু পেছনে ফেলে, সব কিছু ভুলে গিয়ে শুধু নিজেকে নিয়েই একান্তভাবে কল্পনার সাগরে ভেসে যেতে। মনে হয় প্রকৃতিও যেন আলো-আঁধারিতে চুপি চুপি এসে বলে, ‘এসো সখী, সংসার সাগরে আর পড়ে থেকো না। চল, হারিয়ে যাই সুদূরে। মন ভাল করা এমন পূর্ণিমার চন্দ্রালোকের রাতে বোধ হয় জগতে শুধু একজনেরই মন ভাল নেই। ক'মাস আগেও ঐসব ইচ্ছে-ভাবনা-অনুভূতিগুলো সুস্মিতার হৃদয় আকাশে পাখা মেলে বেড়াত। আর হৃদয়ের অলি-গলিতে ঘুরে বেড়াত শুধু একটি নাম, সেলিম। হ্যাঁ, জীবনের স্বপ্নগুলো ছিল সব সেলিমকে ঘিরে। এক আশ্চর্য মায়া কাজ করত প্রাণের চেয়ে প্রিয় সেলিমের জন্য। আর আজ? সময়ের স্রোতে সুস্মিতার হৃদয় ভেদ করে আজকাল ক্রমাগত যেন কষ্টের তীরগুলো ছুটে যায়। নিঃসীম মনোকষ্টে সারাক্ষণই শুধু ভাবতে থাকে-‘হায়! সেলিম, তুমি কেন এমন করলে! কি দোষ করেছিলাম আমি? না মন-প্রাণ উজাড় করে তোমায় ভালবেসেছিলাম, তা-ই কি আমার দোষ ছিল? না মন-প্রাণ উজাড় করে তোমায় ভালবেসেছিলাম, তা-ই আমার দোষ ছিল? সেলিম, তোমার সাথে তো আমি কোন কঁকিবাজী করিনি! এসব ভাবলেই সুস্মিতার বুকের গভীর থেকে দীর্ঘশ্বাসের ব্যারোমিটার শুধু উর্ধ্বেই উঠতে থাকে। কিন্তু না ভেবেও পারে না। হৃদয়ের মাঝে সেলিমের স্মৃতি যে ওতপ্রােতভাবে জড়িয়ে আছে। তাই শুধু চুপি চুপি নিঃশব্দে কাদা ছাড়া আর কোন উপায় সুস্মিতা খুঁজে পায় না। কেঁদে কেঁদে চোখ-মুখ ফুলে ফেঁপে উঠে। চোখের জলের নোতা স্বাদে জীবনের আর সবকিছুর স্বাদ হারিয়ে যায়।</p>
    <p class="txt">যেদিন সেলিম তাকে ফোনে বলেছিল, “সুস্মিতা, সম্পর্ক কখন শেষ হয়ে যায়, জান? যখন ভালবাসা ফুরিয়ে যায় কিংবা সেই ভালবাসায় আর মন মজে না। জানি না, তুমি কি ভাবছ? শোন, তোমার সাথে আমার সম্পর্ক এখানেই শেষ। আমার আর কোন খবর রেখো । মনে করো, তোমার কাছে স্বপ্নে এসেছিলাম, স্বপ্নেই চলে গেছি। ভাল থেকো, সুস্মিতা।” সেদিন থেকেই তার সুখের পৃথিবী ভেঙে চুরমার হয়ে গিয়েছিল। এরপর থেকে প্রতিটি দিন কাটে অনাদরে, অবহেলায়, আশাহীন, স্বপ্নহীনভাবে। প্রথম প্রথম মা তাকে সান্ত্বনা দিত, বুঝত, বলত যে—“বাছা, এভাবে ভেঙে পড়ো না। জীবনে এমন ঘটনা ঘটে থাকে। জীবনটা কি এতই ঠুনকো যে এত সহজে তুমি ভেঙে পড়ছ? এভাবে থাকা মানে জীবনে পরাজিত হওয়া। জীবন যুদ্ধে জয়ী হতে শেখো। আবার নতুন করে স্বপ্ন দেখতে থাক, জীবনটাকে সাজিয়ে নাও।” কিন্তু কে শোনে কার কথা। এখন সেই সহানুভূতিশীল ও স্নেহময়ী মাও যেন শত্রু হয়ে গেছে।</p>
    <p class="txt">পূর্ণিমার রাত এলেই সুস্মিতার মন আরো বেশী খারাপ হয়ে যায়। এমন পূর্ণিমার রাতেই তো তার সাথে ফোনে প্রথম কথা হয়েছিল। সেদিন কেন জানি সুস্মিতার দু'চোখে কোন ঘুম ছিল না। ঘুম কিভাবে যাওয়া যায়, তা নিয়েই মুশকিলে পড়েছিল। অতঃপর কাছে থাকা ফোনে অজানা নম্বরগুলো টিপতে টিপতে হঠাৎ সেই মধুর, স্মার্ট কণ্ঠের অধিকারী সেলিমের কাছাকাছি চলে আসা। অথচ আজ সুস্মিতার জীবন থেকে হারিয়ে গেছে সব চাওয়া-পাওয়া। জীবনের স্বপ্নগুলো উড়ে গেছে কোন সুদূরে।</p>
    <p class="txt">‘আর কত সহ্য করা যায়? হৃদয় মন্দিরে কষ্টগুলো জমাট বাঁধতে বাঁধতে সব যে মরিচা ধরে গেছে। জীবনে এত কষ্ট কেন আসে? এক নাগাড়ে কথা বলে ফোন রেখে দিলে, আমাকে জানতেও দিলে না, আমার ভালবাসায় তোমার কেন এত অনীহা? শুধু এক বুক কষ্টই দিয়ে গেছ। এ-ই কি প্রাপ্য ছিল আমার? উফ! ভীষণ কষ্ট এ বুকে। কষ্টের রং কেমন? লোকে যে বলে নীল, তেমন কি? জানি না, কিছুই জানি না, জানতেও চাই না। হে খোদা, তুমি মোর সহায় হও। আর যে পারছি না।' এসব ভাবতে ভাবতেই নিজেকে এ জগত সংসারে প্রচন্ড একা, অসহায় মনে করা সুস্মিতা হঠাৎ করে সিদ্ধান্ত নেয়, “নাহ, আর আমি কষ্ট সহ্য করব না। জীবনের স্বপ্নগুলো যেমন হারিয়ে গেছে জীবন থেকে, তেমনি কষ্টগুলোকেও আজ আমি মুছে দেব জীবন থেকে। হ্যাঁ, আজই সেই উপযুক্ত সময়। আজকের মত এমন পূর্ণ চন্দ্রিমা ভরা রাতেই তো তার সাথে প্রথম কথা হয়েছিল। আমার সাথে সে যখন নিষ্ঠুর প্রতারণা করল তখন এ জীবন আর রাখা কেন? এ জীবন আর রাখব না। এ পূর্ণিমার রাতেই আজ জীবনের সব লেনদেন চুকিয়ে দেব। না সেলিম, আমার মৃত্যুর জন্য তোমাকে দায়ী করব না। যদি তা করি তবে তো আমার ভালবাসার সাথে বেঈমানি করা হবে। তুমি কোন চিন্তা করো না, কেমন?</p>
    <p class="txt">(দুই)</p>
    <p class="txt">জানালার ফাঁক গলে আসা পূর্ণিমার চন্দ্রালোকে স্পষ্ট দেখতে পাওয়া রুমের মাঝে সুস্মিতা সিলিং ফ্যানের প্রায় সোজা করে পড়ার টেবিলটা নিঃশব্দে টেনে আনার চেষ্টা করে। এত সাবধানে টেনে আনার চেষ্টা করেও অবুঝ টেবিলটার পাগুলো মেঝের সাথে ঘর্ষণে কেমন করে যেন ভয়ঙ্করভাবে ‘ক্যাচ ক্যাচ শব্দ করে উঠে। এমন শব্দে নিজেই চমকে উঠে ভাবে, নিঃশব্দ রাত কি তবে বেশী কান্না করে! দ্যাৎ, যতসব আবোল-তাবোল ভাবনা। অবশেষে ফ্যানের সাথে ওড়নাটা শক্ত করে বেধে গলায় পেঁচায়। শরীরটা শূন্যে ভাসিয়ে দিতে যাবে এমন মুহূর্তে দরজায় দড়াম দড়াম আওয়াজ হতে থাকে। মা চিৎকার করে ডাকছে। কোন সাড়া না পেয়ে চিৎকার, চেচামেচি আরো বেড়েই চলছে। সাথে বাপ, ভাই-বোনদের হাঁকডাক। না, সুস্মিতা আজ আর কোন কিছুতেই কান দিতে চায় না। নিবিষ্ট মনে গভীর অরণ্যে ধ্যানী পুরুষের ন্যায় তার মনে শুধু একটাই ভাবনা ‘মৃত্যুর দেশে চলে গিয়ে সব দুঃখগুলো সে মুছে ফেলবে। এমন সময় মা আর্তনাদ করে বলে উঠে, “মা সুস্মিতা, বাছা আমার, দরজা খোল, আমার কসম লাগে। আমি তোকে দশ মাস দশ দিন গর্ভে ধারণ করেছিলাম, তার কসম লাগে, দরজা খোল। মা'রে, দরজা খোল।” এ কথা শুনতেই সুস্মিতার বুকটা কেমন যেন ছাত্ করে উঠে। হৃদয়ে কিসের যেন এক আন্দোলন হয়ে যায়। মুহূর্তেই সিদ্ধান্ত নিয়ে ফেলে, না, সে আত্মহত্যা করবে না। মা-বাবা-ভাই-বোনদের জন্য হলেও সে এ পৃথিবীতে বেঁচে থাকবে।</p>
    <p class="txt">অতঃপর দরজা খুলে দিয়ে বুকের মত ঠাই দাড়িয়ে থাকে। সবকিছু দেখে পরম মমতার আধার মা-বাবা তাকে জড়িয়ে ধরে শিশুর মতো ফুপিয়ে ফুপিয়ে কাঁদতে থাকে। বাবা চোখের জলে একাকার হয়ে বলে উঠে, “সুস্মিতা, তুই কেন আত্মহত্যা করতে যাচ্ছিলি? আমার জন্য তোর পরান কি একটুও কাঁদে না?” সুস্মিতা বলে বাবা, আমি ভুল করতে যাচ্ছিলাম---- আমাকে তোমরা ক্ষমা করে দাও। আর কখনও এমন ভুল হবে না।” এদিকে মায়ের মুখে কোন রা নেই। হঠাৎ কি হয়ে যায় কে জানে, হু হু করে কেঁদে উঠে মা বলতে থাকে, “তোকে তো আগেই বলেছিলাম, জীবনে অনেক বাধা-বিপত্তি আসে। তাই বলে তাতে হার মানবি কেন? আত্মহত্যা করলেই কি সব কিছুর সমাধান হয়ে যায়? আত্মহত্যা করা মানে তো পরাজয় বরণ করা। কেন তুই পরাজিত হবি?” গভীর দীর্ঘশ্বাস ফেলে মা আবারও বলে, “তুই কেন সেই ছেলেটাকে ভালবাসতে গিয়েছিলি? তোকে কত আশা করে আমরা ঢাকা বিশ্ববিদ্যালয়ে ভর্তি করিয়ে দিয়েছিলাম। পড়ালেখা শিখে অনেক বড় হবি। পরিবার, সমাজ, দেশের জন্য কিছু অবদান রাখবি। আর তুই তা না, এখন জীবনটাই বলি দিতে যাচ্ছিলি!” মা-বাবা আরো অনেক কিছুই বলে যায়। ছোঠ ছোট ভাই-বোনেরা শুধু ফ্যালফ্যাল করে তাকিয়ে থাকে। এ মুহূর্তে সুস্মিতার সবার প্রতি যেমন ভীষণ মায়া লাগে তেমনি নিজেকে বড় অপরাধী মনে হয়। কেন আত্মহত্যা করতে যাচ্ছিলাম? তাই তো! আমাকে ঢাকায় পাঠিয়েছিল পড়ালেখা শিখে মানুষের মত মানুষ হওয়ার জন্য। আর আমি কি করতে যাচ্ছিলাম? হায়রে! ঢাকায় পড়ুয়া আরো অনেকের তো এমন দশা! আর ছেলেদের কথাই বা কি! কতজনে মদ, গাজা, হেরোইন, ফেনসিডিল খাচ্ছে, সন্ত্রাসী কার্যকলাপে লিপ্ত আছে। আচ্ছা, তাদের মা-বাবা’রা এসব করার জন্য কি তাদের ঢাকায় পাঠিয়েছিল?’ আর কিছুই ভাবতে পারে না সে, মাথাটা বড্ড টন্ টন্ করে উঠে। অবশেষে বিছানায় মায়ের বুকে মাথা রেখে ঘুমের রাজ্যে হারিয়ে যায়।</p>
    <p class="txt">এর কিছুদিন পর মানসিকভাবে কিছুটা সাম্য হলে, সুস্মিতা ঢাকাতে চলে যায়। আবার ক্লাশে, লাইব্রেরীতে, বন্ধুদের আড্ডায় ব্যস্ত হয়ে পড়ে। কিন্তু কেন জানি সেই দুঃসহ স্মৃতি মাঝে মাঝেই মস্তিকে হানা দেয়। তখন আবারও শরীরের প্রতিটি নিউরনে নিউরনে, অনু- পরমাণুতে কষ্টগুলো জেগে উঠে। মাঝে মাঝে এমন হয় যে নাওয়া-খাওয়ারও ঠিক থাকে না।</p>
    <p class="txt">অতঃপর কোন একদিন অতি লজ্জায় সেসব গোপন কথা সুস্মিতা তার কাছের চাকমা বান্ধবী শিখাকে বলে ফেলে। সব শুনে শিখা বলে, “তুই ঐসব ব্যাপার নিয়ে আর চিন্তা করিস্ তো। যা হবার তা তো হয়েছে। কি লাভ সেসব চিন্তা করে? যতই চিন্তা করবি ততই অক্টোপাসের মতো সেসব চিন্তা তোকে ঘিরে ধরবে। তোর মনে যে আগুন জ্বলছে, তাতে আর লাকড়ী দিস্ না, পানি দিয়ে নিভিয়ে ফেল।” সুস্মিতা অসহায়ের মতো বলে উঠে, “পানি কোথায় পাব, তা-ই তো জানি না। কিছুতেই নিভাতে পারছিনা মনে জ্বলতে থাকা কষ্টের আগুন।” “তোকে একটা বুদ্ধি দিতে পারি অথবা পরামর্শও বলতে পারিস। আমি হানড্রেড পারসেন্ট নিশ্চিত, তুই আমার কথা ধরলে তোর উপকার বিনা অপকার হবে না।” “বুঝেছি, তুই ডাক্তারের কথা বলবি তো”! “যার কথা বলতে চাচ্ছি, তাকে ডাক্তারও বলা যায়।”; “এম, এ ডিগ্রীধারী না; পি, এইচ, ডি ডিগ্রীধারী?” “শোন, তিনি ঐসব কোন ডিগ্রীধারী না। কিন্তু তার চেয়েও কোটি শত-সহস্র গুণে তার প্রজ্ঞা রয়েছে। তিনি একজন মহান সাধক। তাঁর অলৌকিক কীর্তিও সর্বজন বিদিত। বাংলাদেশের মধ্যে লোকোত্তর ( সিদ্ধপুরুষ) দিক দিয়ে তিনি সর্বোচ্চ, প্রধান বৌদ্ধ ধর্মীয় গুরু। অর্থাৎ তিনি একজন অহৎ। কোন অহৎ যদি কোন ব্যক্তি আশীর্বাদ (অরহতের নিকট সকলেই সমান, তবে নিজের মাধ্যমে অভিশাপ বা আশীর্বাদ হয়ে থাকে) কাউকে প্রদান করেন তাহলে তা অবশ্যই ফলপ্রসু হবে। সূর্য যেমন পূর্ব দিকে উঠে, পশ্চিম দিকে অস্ত যায়, তা যেমন চিরন্তন সত্য, তেমনি অহঁতের আশীর্বাদও ফলপ্রাপ্ত হবে, এটাও চিরন্তন সত্য। সেই মহান অহতের নাম হল বনভন্তে। দীর্ঘ অ-নে-ক বছর বনে-জঙ্গলে একাকী ধ্যান-সাধনা করেছিলেন বলে তিনি বনভন্তে নামে সুপরিচিত। রাঙ্গামাটির রাজবন বিহারে গেলে তার দেখা পাবি।” এক নাগাড়ে অনেক কথা বলে শিখা থামে। সুস্মিতা অত্যন্ত আগ্রহ ও উৎসাহের সুরে বলে, “কিন্তু আমি তো মুসলিম, ইসলাম ধর্মাবলম্বী। আমার কি বৌদ্ধধর্মীয় গুরুর আশীর্বাদে কোন কাজ হবে?” “বোকা মেয়ের মতো তুই এসব কি বলছিস? সত্য চিরদিনই সত্য। সত্যের কি কোন ব্যাত্যয় ঘটে? প্যারাসিটামল খেয়ে সবারই জ্বর ভাল হয়। প্যারাসিটামল কি হিন্দু, মুসলিম, বৌদ্ধ, খ্রিস্টান বাছাই করে রোগের উপশম ঘটায়? ঠিক তেমনিভাবে মনে করবি যে বনভন্তে সেই প্যারাসিটামল বড়িটার মতো সবার জীবনে সুখ-শান্তি আনয়ন করেন।</p>
    <p class="txt">সত্যি বলছিস! সেই ধ্যানী পুরুষের আশীর্বাদ পেলে আমার সব কষ্ট দূর হবে! “অবশ্যই। তুই একবার গিয়ে দেখ না! তাঁকে দেখলে তোর মন এমনিতেই শান্ত হয়ে যাবে।” “ঠিক আমি যাব। আশীর্বাদ নেয়ার সাথে সাথে একটা তাবিজও নেব।” “আরে না, বৌদ্ধধর্মে তাবিজ-তুবিজের কোন স্থান নেই। তুই শুধু বনভন্তের উপদেশানুসারে কাজ করবি।” “ঠিক আছে, তিনি যা বলবেন তা-ই করব। কিন্তু একটা তাবিজ নিলে ক্ষুতি কি?”-----|</p>
    <p class="txt">(তিন)</p>
    <p class="txt">প্রতিদিনের মতো সেদিনও সকালের দিকে রাজবন বিহারের (পুরাতন) দেশনালয়ে পরম পূজ্য ষড়াভিজ্ঞা অহৎ কল্যাণমিত্র শ্রদ্ধেয় শ্রীমৎ সাধনানন্দ মহাস্থবির (বনভন্তে) সমবেত দায়ক-দায়িকাদের উদ্দেশ্যে সদ্ধর্ম দেশনা করছিলেন। এরই মাঝে সুস্মিতা শিখাকে সঙ্গে নিয়ে বনভন্তের সকাশে উপস্থিত হয়ে অন্যান্য দায়িকাদের পাশে উপবেশন করল। চাকমা ভাষাতে ধর্মদেশনা দেয়ার কারণে অনেকক্ষণ যাবৎ শুনেও সুস্মিতা কিছুই বুঝতে সক্ষম হল না। এদিকে এতক্ষণে তার মন ব্যাকুল হয়ে উঠেছে বনভন্তের সাথে কথা বলার জন্য। তাই তা সহ্য করতে না পেরে অতিশয় কাতর কণ্ঠে বলল, ‘ভন্তে, আমি আপনার সমীপে একটা বিশেষ প্রয়োজনে এসেছি। অনেক দূর, মানে ঢাকা থেকে এসেছি।' বনভন্তে বললেন, ‘কি কারণে এসেছ, তা বলতে পার’। সুস্মিতা কিছুটা লজ্জিত হয়ে বলল, “ভন্তে, সে বিষয়ে আমি আপনাকে কানে কানে চুপি চুপি বলতে চাই। বনভন্তে স্বাভাবিক স্বরে বললেন, “আমাদের বৌদ্ধধর্মের বিনয় অনুযায়ী, কোন নারীর সাথেই ভিক্ষুরা কানে কানে চুপে চুপে কথা বলতে পারে না। কোন ভয় সংকোচ করো না। তুমি তোমার কথা বলতে পার।” সুস্মিতা বলল, “আমি যে বিষয়ে বলতে চাচ্ছি তা অত্যন্ত লজ্জার। বনভন্তে বললেন, “তাহলে তুমি তোমার সাথে আসা সঙ্গীকে খুলে বল। সে আমাকে সব বুঝিয়ে বলবে।” শ্রদ্ধেয় বনভন্তের অনুমতি পেয়ে এবার শিখা সহজ হয়ে বলল, “ভম্ভে, সে আমার বান্ধবী। আমরা এক সাথে ঢাকা বিশ্ববিদ্যালয়ে পড়ি। আমি তাকে ঢাকায় আপনার কথা বলেছিলাম। এরপর আপনার প্রতি একান্ত বিশ্বাস ও শ্রদ্ধাবশতঃ সে এখানে এসেছে।” অত:পর শিখা শ্রদ্ধেয় বনভন্তেকে সুস্মিতার পূর্বে উল্লেখিত সব কাহিনী বলল। আরো বলল, “ভন্তে, আপনি যে তাবিজ দেন না, সে কথা আমি তাকে বলেছি। কিন্তু তারপরও সে এমন একটা তাবিজ চাচ্ছে যার গুণে সে ঐ ছেলেটির স্মৃতি মন থেকে সম্পূর্ণরূপে মুছে ফেলতে পারবে অথবা ছেলেটির সাথে পুনরায় ভালবাসা হয়ে বিবাহ বন্ধনে আবদ্ধ হতে পারবে। ভন্তে, অনেক দিন যাবৎ সে এ নিয়ে ভীষণ মনোকষ্টে আছে। তার প্রতি অনুকম্পাপূর্বক একটু আশীর্বাদ করুন।” সব কিছু শুনে সহানুভূতির সাথে সুস্মিতাকে পরম পূজ্য বনভন্তে বললেন, “শোন, সে ছেলেটি হল প্রচন্ড বিশ্বাসঘাতক ও হীন প্রকৃতির। তোমার ভাগ্য ভাল বলতে হবে। কারণ তোমাকে সে পূর্বেই ত্যাগ করেছে। যদি তোমাকে বিয়ে করে তারপরে সম্পর্ক ছিন্ন করত তখন কি অবস্থা হত, বলতে পার? কাজেই সেই বিশ্বাসঘাতক ছেলেটির সাথে আবার নতুনরূপে সম্পর্ক স্থাপন করা উচিত হবে না। বিশ্বাসঘাতকরা হল সর্পের ন্যায়, যেকোন সময় ছোবল দিতে পারে। সে যখন তোমাকে ভুলে গেছে, তুমিও তাকে সম্পূর্ণরূপে ভুলে যাও।” কল্যাণমিত্র বনভন্তে তাকে উদাহরণ সহযোগে বুঝিয়ে বললেন, “মনে কর, ক্যাসেটের কোন গান পছন্দ না হলে যেমন সেই গান মুছে রেকর্ডারে অন্য কোন গান রেকর্ড কর, ঠিক তেমনিভাবে তোমার মন থেকেও সেই ছেলেটির কথা একেবারে মুছে ফেল। মনের মাঝে কালিমা রাখা দুঃখজনক। তাই আমি তোমাকে নির্দেশ দিচ্ছি- মনে শান্ত ও পবিত্র ভাব আনয়ন করে আবারও একাগ্রতার সাথে পড়ালেখা আরম্ভ কর। যা গত হয়েছে তা নিয়ে দুঃখ পাওয়া, অনুশোচনা করা বৃথা। মনে রাখবে, দুশ্চিন্তা মানুষের আয়ুনাশক, চিতার অগ্নির চেয়ে চিন্তার অগ্নি মানুষকে বেশী দুধ করে। কাজেই মনের মাঝে কালিমা না রেখে ধীর-স্থির হয়ে তুমি পুনরায় উত্তমরূপে পড়ালেখা আরম্ভ কর। সহসাই তোমার সকল মনোকষ্ট দূর হবে। নিশ্চয়ই তোমার সুখ, মঙ্গল ও উন্নতি সাধিত হবে। এটাই হল তোমার সর্বাপেক্ষা উত্তম তাবিজ।”</p>
    <p class="txt">অবশেষে পরম পূজ্য বনভন্তের নিকট দেশনালয়ে উপস্থিত সকল দায়ক-দায়িকাদের সাথে সুস্মিতা ও পঞ্চশীল গ্রহণ করে এবং প্রসন্ন চিত্তে শ্রদ্ধেয় ভন্তের ধর্মদেশনা শ্রবণ শেষে সহাস্য বদনে বান্ধবী শিখার সাথে চলে যায়। যেতে যেতে সুস্মিতা ভাবে, বনভন্ত সত্যিই এক আশ্চর্য মহান পুরুষ। অহৎ বনভন্তের উপদেশে জীবনের হারিয়ে যাওয়া স্বপ্নগুলো আবারও ফিরে পাওয়া সুস্মিতা ঢাকা শহরে তার শত কর্মব্যস্ততার মাঝে এখনও বনভজ্ঞকে মনে মনে কৃতজ্ঞতা প্রকাশ করে। নিজের অজান্তেই যেন সে বলতে থাকে, ‘বনভন্তে, মম হৃদয় মন্দিরে তুমি চির অধিষ্ঠিত।</p>
    </div>
    <div class="react">
    </div>
    </div>
    <h1 class="title">বৌদ্ধ ধর্ম কি এবং কেন</h1>
    <div class="post_box">
    <div class="post_txt">
    <p class="txt">কোন সন্দেহ নেই, তথাগত বুদ্ধের ধর্ম যারা শ্রদ্ধার সাথে আচরণ ও অনুশীলন করবেন তারাই নির্বাণের দুয়ারে পৌছতে পারবেন। এ'ধর্মের স্থান- কাল-পাত্র ভেদে ফল প্রদানের ক্ষেত্রে কোন পরিবর্তন নাই। আজ হতে প্রায় ২৫০০ বছরেরও অধিক পূর্বে বুদ্ধের দেশনা শ্রবণ করে যেমন অসংখ্য দেব- মানবের বোধিজ্ঞান লাভ হয়েছে, তেমনি এ'ধর্মের বিশুদ্ধ অনুশীলনে বুদ্ধের পরিনির্বাণের পর হাজার হাজার বছর অতিক্রান্ত হলেও এখনো তা ফলপ্রদ এবং ভবিষ্যতেও থাকবে। এর প্রমাণ স্বরূপ বলা যায়, বর্তমানে পার্বত্য শহর রাঙ্গামাটির রাজবন বিহারে বসবাসরত পরম পূজ্য শ্রীমৎ সাধনানন্দ মহাস্থবির (বনভন্তে) মহোদয় বুদ্ধের কথিত ধর্মপথ অনুসরণ করে অর্হত্ব প্রাপ্ত হয়ে আমাদের মাঝে অবস্থান করছেন। পূজ্য বনভন্তেকে দর্শন করলেই বুঝা যায়, ভগবানের ধর্মের মাহাত্ম! কি শান্ত-গম্ভীর, কি মৈত্রী-ক্ষান্তি, কি অসীম গুণের আধার এ'ধর্ম ।</p>
    <p class="txt">সাধারণত মানবেরা অবিদ্যার কারণে কুশলের চেয়ে অকুশলের দিকে বেশী ধাবিত হয়। যতই বেশী মানুষ মিথ্যার আশ্রয় নেয় ও পাপগ্রস্থ হয় ততই পৃথিবীর আকাশ-বাতাস পাপে ভারাক্রান্ত হয়ে দূষিত হয়। পাপে নিমজ্জিত থাকতে থাকতে এক সময় মানুষ জগতের সত্যধর্ম হারিয়ে ফেলে। তখনই শুরু হয় ভীষণ অন্ধকার যুগের, যে যুগে মানুষ স্বার্থান্ধ হয়ে হানাহানিতে লিপ্ত হয়। অনেক কাল পরে জগতে বুদ্ধের আবির্ভাব হলে, হারিয়ে ফেলা সে-ই চতুরার্য সত্য ধর্ম পুনঃ প্রবর্তন করে থাকেন এবং সে ধর্ম জ্ঞাত হয়ে তিনি বলেন, “ইহাই জগতের মূল ধর্ম। এ'ধর্ম জানতে ও উপলব্ধি করতে পারলে জাগতিক দুঃখ হতে মুক্ত হওয়া যাবে।” তথাগত বুদ্ধ চতুরার্য সত্য আবিষ্কারের পূর্বে কি ঐ সত্য পৃথিবীতে ছিল না? অবশ্যই ছিল, কিন্তু আমরা তা প্রকৃতরূপে উপলব্ধি করতে পারি না। এ'সত্য অতীতেও ছিল, বর্তমানেও আছে এবং ভবিষ্যতেও থাকবে। হয়ত কোনদিন উন্নতির চরম শিখরে পৌছাতে থাকা এ আধুনিক সভ্যতা ধ্বংস হয়ে যাবে, অন্ধকার যুগ নেমে আসবে, কালের পরিক্রমায় দেখা যাবে “চতুরার্য সত্য"-এর কথাও মানুষ ভুলে গেছে। তাই বলে কি সে-ই সত্য পৃথিবীতে থাকবে না? থাকবে। পাপের ভারে, মোহের আধিক্যে, মিথ্যার । কালো অন্ধকারে মানুষ কালে কালে চতুরার্য সত্য ভুলে যায়। কিন্তু সে ই । চিরদিন বিদ্যমান থাকে জগতের মাঝে। বুদ্ধের আবির্ভাব হলেই কেবল । বৌদ্ধধর্মের সার কথা হল- আত্মনির্ভরশীল হওয়া ও আত্মোৎকর্ষতা সাধন করা এবং তা স্বকীয় কর্মের মাধ্যমে অর্থাৎ আর্য অষ্টাঙ্গিক মার্গ অনুশীলন ও প্রতিপালনের মাধ্যমে সাধন করতে হয়। মূলতঃ বৌদ্ধধর্ম কাউকে সন্তুষ্ট করার ধর্ম নয়, কারো অধীনে থাকার ধর্ম নয়, কারো কাছে নিজেকে সফে দেয়ার ধর্ম নয়। এ'ধর্মে কোন সৃষ্টিকর্তাও নেই। বৌদ্ধধর্ম হল অকুশল কর্ম ত্যাগ করার ধর্ম, পাপকে ভয় করার ধর্ম, পাপে লজ্জাশীল হওয়ার ধর্ম; সর্বোপরি বলতে হয়, শীল, সমাধি ও প্রজ্ঞা আচরণ করার ধর্ম, জাগতিক দুঃখ হতে মুক্তির ধর্ম। এ ধর্মের অন্যতম বৈশিষ্ট্য হচ্ছে যে, কোন সৃষ্টিকর্তা নয়, নিজের ভাল-মন্দ, কুশল-অকুশল, সুখ-দুঃখ, হাসি-কান্না সবকিছু নিজের উপরই নির্ভর করে। পুণ্যের ফল যেমন স্বর্গ লাভ, পাপের ফলও তেমনি চার অপায়ে পতন। আবার শীল, সমাধি ও প্রজ্ঞা আচরণ ও অনুশীলনের ফল নির্বাণ । তাই এ ধর্মানুসারে নিজের কর্ম নিজেকেই সৃষ্টি করতে হয়, নিজের ভবিষ্যত নিজেকেই রচনা করতে হয়। নিজের কাজ অন্যের করার মাধ্যমে অথবা কারো দয়া-দাক্ষিণ্যে সুগতি লাভ করা কখনো সম্ভব নয়। ভগবান বুদ্ধ কিন্তু বলেননি যে, আমিই সর্বেসর্বা। আমি ছাড়া কারো নির্বাণ সাক্ষাৎ সম্ভব হবে না। বরং বলেছেন, নির্বাণ সাক্ষাৎ করা নিজের উপর নির্ভর করে।</p>
    <p class="txt">অন্যদিকে বুদ্ধ ভগবান বলেছেন, মহাকালের পরিক্রমায় শুধু তিনি নন, অসংখ্য বুদ্ধ প্রাদুর্ভূত হয়েছিলেন, আরো অসংখ্য বুদ্ধ আবির্ভূত হবেন। বুদ্ধ হতে চাইলে স্বয়ং কোন বুদ্ধ হতে বর প্রাপ্ত হওয়ার পর নূন্যতম লক্ষাধিক চার অসংখ্য কল্প’ ধরে জন্ম-জন্মান্তরে সকল পারমী ধর্মসমূহ চয়ন করতে হয়। তা করতে পারলে সবারই বুদ্ধ হওয়া সম্ভব। দেখুন তাহলে, বুদ্ধের কেমন সুস্পষ্ট, সুব্যাখ্যাত ও উদার বাণী! যে বুদ্ধ জগতে ধর্মচক্র প্রবর্তন করেন তাঁর শাসনে তিনিই একক ও একমাত্র বুদ্ধ। তাঁর শাসনে অন্য কোন বুদ্ধের উৎপত্তির হেতু নাই। কিন্তু মহাকালের পরিক্রমায় তিনিই একমাত্র বুদ্ধ, তার ন্যায় আর কেউ আগমন করবেন না অথবা তিনিই ধরাধামে আবার আবির্ভূত হয়ে বহু দেব- মানবকে পরিত্রাণ করবেন কিংবা তিনি অনন্ত শক্তির অধিকারী, তিনিই সবকিছু সৃষ্টি-রক্ষা-প্রলয় করেন, এমন কথা কিন্তু বলেননি। বৌদ্ধধর্ম নিয়ে গবেষণা করলে বুঝা যায়, ভগবানের ধর্ম আসলেই “স্বাকখাতো ধম্মো" অর্থাৎ সুব্যাখ্যাত ধর্ম। মহাপরিণির্বাণের পূর্বে বুদ্ধ সমবেত ভিক্ষুগণকে বলেছিলেন, “হে ভিক্ষুগণ, তোমাদের মধ্যে একজনেরও যদি বুদ্ধ, ধর্ম ও সংঘ এবং মার্গ বা প্রতিপদায় কোন সন্দেহ থাকে, তবে আমাকে জিজ্ঞাসা কর, যেন ভিক্ষুগণ, তোমাদের পরে অনুতাপ করতে না হয় আমাদের শাস্তা আমাদের সম্মুখে ছিলেন বটে, কিন্তু আমরা স্বয়ং ভগবানের নিকট জিজ্ঞাসা করে সন্দেহ দূরীভূত করতে পারিনি।" এরূপ উক্ত হলেও সে-ই ভিক্ষুগণ নীরব রইলেন। দ্বিতীয় ও তৃতীয়বারও ভগবান ভিক্ষুগণকে সম্বোধন করে উক্তরূপ বললেন। তদুপরি ভিক্ষুগণ নীরব থাকলেন। এরপর ভগবান পুনঃ ভিক্ষুগণকে সম্বোধন করে বললেন, “ভিক্ষুগণ, তোমরা যদি আমাকে সম বশত বলতে না পারো, তবে কোন বন্ধুর নিকট হলেও তা প্রকাশ কর।" এরূপভাবে বললেও সে-ই ভিক্ষুগণ নীরব রইলেন। এ থেকে প্রতীয়মান হয় যে, বুদ্ধ বাক্য সম্বন্ধে কারো কোন সন্দেহ ছিল না এবং ভগবানেরও কি উদার ও সুস্পষ্ট বাণী, কোন কিছুই তিনি অগোচর রাখেন নি।</p>
    <p class="txt">বৌদ্ধধর্ম ও অন্যান্য ধর্মের মধ্যে সাধারণভাবে পাঁচটি পার্থক্য (আসলে পার্থক্য বিশাল, আকাশ-পাতালের ন্যায় ব্যবধান) পরিলক্ষিত হয়, তা হল- (১) বৌদ্ধধর্মে সৃষ্টিকর্তা নেই, অন্যান্য ধর্মে আছে, (২) এ'ধর্মে কর্ম ও কর্মফলকে গুরুত্ব দেয়া হয়েছে, অন্যান্য ধর্মে তা কিছুমাত্র গুরুত্ব দেয়া হয়েছে, (৩) এ'ধর্ম হল ত্যাগের ধর্ম (বুদ্ধের মতে, লৌকিক সুখ ভোগে দুঃখের সৃষ্টি হয়, ত্যাগেই সকল সুখের আঁধার), কিন্তু অন্যান্য ধর্মে ত্যাগের মহিমা প্রায় নাই বললেই চলে, (৪) এ'ধর্মে মনকে সর্বাধিক গুরুত্ব দেয়া হয়েছে, অন্যান্য ধর্মে তা দেয়া হয়নি এবং (৫) এ ধর্মে চতুরার্য সত্য আছে, অন্যান্য ধর্মে তা নাই। উপরন্তু বৌদ্ধধর্ম লৌকিক কোন ধর্ম নয়, সম্পূর্ণ লোকোত্তর ধর্ম। কারণ এ ধর্মে উচ্ছেদবাদের কোন স্থান নাই, শ্বাশতবাদের কোন স্থান নাই। যে ধর্মে চতুরার্য সত্য, প্রতীত্য সমুৎপাদ নীতি, আর্য অষ্টাঙ্গিক মার্গ, ত্রিলক্ষণ ধর্ম আচরণ ও অনুশীলনের কথা ব্যক্ত হয়েছে সে-ই ধর্ম সম্বন্ধে কোন অহেতুক সন্দেহ ও অবিশ্বাস থাকা উচিত নয়। হ্যাঁ, বৌদ্ধধর্ম ঠিক তেমনই এক ধর্ম, যে ধর্ম “সন্দিট্&zwnj;ঠিকো” অর্থাৎ স্বয়ং দৃষ্ট।</p>
    <p class="txt">আসুন, সকলে বৌদ্ধধর্ম নিয়ে গবেষণা করি, প্রকৃত সত্যধর্ম সম্বন্ধে জানতে চেষ্টা করি এবং প্রকৃতরূপে সুখী হওয়ার চেষ্টা করি। “জগতের সকল প্রাণী সুখী হোক”।</p>
    </div>
    <div class="react">
    </div>
    </div>
    <h1 class="title">কেমন ধর্ম আচরণ করা উচিৎ</h1>
    <div class="post_box">
    <div class="post_txt">
    <p class="txt">এই পৃথিবীতে অনেক ধর্মেরই আবির্ভাব হয়েছে। যে যার ধর্মকে শ্রেষ্ঠ বলছে, উন্নত জীবনবিধান বলছে। তাহলে কেমন করে কোনো একটা ধর্ম আপনার জন্য সঠিক হতে পারে? অথবা কোন ধর্মকেই-বা আপনি নিজের পছন্দসই বা সঠিক ধর্ম হিসেবে বাছাই করবেন? সাধারণত বাংলাদেশসহ বিশ্বের প্রায় দেশে কেউই নিজের ধর্ম নিজে নিজে বেছে নেয় না, বাবা-মা যে ধর্মের হন, সে-ই ধর্মকেই অন্ধভাবে মেনে চলে। গাড়ি, বাড়ি, জমিজমা, খাদ্যসামগ্রী ইত্যাদি ক্রয় করার সময় আপনি পছন্দমতো সুযোগ-সুবিধা দেখে থাকেন। তাহলে ধর্মাচরণ করার ব্যাপারেও আপনি কোন ধর্ম করবেন, বেছে নেবেন?</p>
    <p class="txt">ধর্ম শব্দটা উচ্চারণ হলেই বৌদ্ধধর্ম, হিন্দুধর্ম, খ্রিষ্টান ধর্ম, ইসলাম ধর্ম-সহ বিভিন্ন ধর্মের কথা মনোদ্বারে এসে যায়। যদি কাউকে জিজ্ঞাসা করা হয় ধর্ম কাকে বলে, অধিকাংশ লোকের ক্ষেত্রে হয়ত উত্তর আসবে-আমি সঠিকভাবে জানি না। আসলে প্রায় লোকেই কখনও ভেবে দেখেননি ধর্ম কাকে বলে, ধর্মের ভূমিকা, ধর্মের প্রয়োজনীয়তা-এসব কিছু। ধর্মতত্ত্ব অথবা ধর্মের অর্থ, কারণ ও ব্যাখ্যা জানার পূর্বে ধর্ম কী অথবা ধর্মের সংজ্ঞা জানার প্রয়োজন রয়েছে বৈকি। অবশ্য তাত্ত্বিকভাবে ধর্মের সংজ্ঞা দেয়া পরিপূর্ণভাবে সম্ভব নয়, যদিও বা অনেক মহান ব্যক্তিরা ধর্মের সংজ্ঞা দিয়েছেন।</p>
    <p class="txt">অনেকে ধর্মকে একটি সুন্দর জীবনবিধান বলেছেন, অনেকে ভাল গুণের সন্নিবেশকে ধর্ম বলেছেন, অনেকে সত্য-মিথ্যা, কুশল-অকুশল জানা-বুঝাকে ধর্ম বলেছেন, অনেকে সৃষ্টিকর্তায় বিশ্বাসকে ধর্ম বলেছেন, অনেকে ধর্মকে বিশ্বাস করেননি, অনেকে ধর্মকে হিংসা-হানাহানি-কুসংস্কারের বেড়াজাল বলেছেন ইত্যাদি। মূলত ধর্মের সংজ্ঞা কী হওয়া উচিৎ? ধর্ম মানুষকে কী শিক্ষা দেয়? ধর্মের কাজ কী? প্রকৃত ধর্ম কি মানুষ আচরণ করতে পারছে? নাকি ধর্মের নামে মানুষ অজ্ঞান বা মিথ্যা আচরণ করছে? ধর্মকে ব্যবহার করে স্বার্থ হাসিল করছে? এসব কিছু নিয়ে বিচার-বিশ্লেষণ করার প্রয়োজন রয়েছে বৈকি!</p>
    <p class="txt">ধারণ ক্রিয়া (ধূ + মন) থেকে ধর্ম শব্দের উৎপত্তি। ধৃ + মন = ধর্ম। ধূ মানে হলো ধারণ বা গ্রহণ করা। অর্থাৎ এককথায় ধর্মের অর্থ হলো এই মন যা কিছু ধারণ বা গ্রহণ করে শান্তি লাভ করে তা-ই ধর্ম। সাধারণত বলা হয়, ধর্ম শান্তির মূল কারণ আর অধর্ম বা পাপ অশান্তির মূল কারণ। যদি ধর্ম জ্ঞান, প্রেম, ন্যায়, সমর্পণ, হিসেবে ধর্মকে সুনীতিও বলা যায় এবং ধর্ম শুধু স্বর্গ-মোক্ষ লাভের দিক নির্দেশ করে না, জীবন কিভাবে।</p>
    <p class="txt">ধর্ম কী, কেমন হওয়া উচিৎ :ধৈর্য, সত্য ইত্যাদির আধার হয় এবং আমরা সে-সব ধারণ করতে পারি, তাহলে নিশ্চয়ই শান্তি আসবে। সেই সুন্দর হবে-সেই শিক্ষাও দেয়। বৌদ্ধ মতে ধর্মকে বিভিন্নভাবে সংজ্ঞায়িত করা যেতে পারে। “চতুসু অপাযেসু অপমানো ধারেতী’তি ধম্মেতি”-অর্থাৎ চারি অপায়ে পতন হতে রক্ষা করে বলে ধর্ম বলা হয়। আবার ত্রিদ্বারে কৃত কুশল কর্ম অথবা সঠিকভাবে নিজের ও অপরের কল্যাণ হয়, এমন সুনীতি যথাযথভাবে পালন ও রক্ষা করা অথবা জাগতিক দুঃখমুক্তির নিমিত্তে অলোভ, অদ্বেষ ও অমোহ আচরণকে অথবা আত্মদমন, আত্মজয়ের জন্য যে সংযতাচরণ তাকে ধর্ম বলে এবং উত্তম ধর্ম বা সদ্ধর্ম বলতে তা-ই বুঝায়। মূলত গৌতম বুদ্ধের প্রবর্তিত চতুরার্য সত্যের মধ্যেই তাঁর ধর্ম ও দর্শনের মূলকথা নিহিত রয়েছে। বলা যায়, চতুরার্য সত্য হচ্ছে বুদ্ধের ধর্মের মূলভিত্তি।</p>
    <p class="txt">কেমন ধর্ম আচরণ করা উচিৎ-তা বলতে গিয়ে বুদ্ধ যেরূপ উদারতা দেখিয়েছেন সেটা অবিস্মরণীয়। বুদ্ধ অঙ্গুত্তর নিকায়ের তিক নিপাতে মহাবর্গে ‘কেসমুত্তি সুত্তং’-এ বলেছেন, “হে কালামগণ, এমন কোনো কিছুই তোমরা বিশ্বাস করবে না যা কেউ বলছে বলে , কেবল বংশপরম্পরায় প্রচলিত বলে , সর্বসাধারণ বিশ্বাস করে বলে, ধর্মগ্রন্থে লিখিত আছে বলে। বিচারশক্তি বা যুক্তিতর্কের চাতুর্যে বিশ্বাস করো না। বাহ্যিক হাবভাবের লক্ষণ দ্বারা বিশ্বাস করো না। দেখতে মনোজ্ঞ বা প্রকৃত মনে হয় বলে বিশ্বাস করো না। কোনো নামকরা সাধক বা বয়োজ্যেষ্ঠরা বলছেন বিধায় বিশ্বাস করো না। ধর্মগুরু বলছেন বলেও বিশ্বাস করো না। নিজের চিন্তাভাবনা ও বিচারবুদ্ধি বা বিচক্ষণতা প্রয়োগ করে কাজটি হিতকর না অহিতকর, তা নির্ণয় করে সঠিক সিদ্ধান্তে উপনীত হও। যদি তা মঙ্গলজনক হয় তা গ্রহণ করে অমঙ্গলজনক কাজ থেকে বিরত হও।” অর্থাৎ নিজের বিবেক-জ্ঞান-বুদ্ধি জাগ্রত করে কোন কোন বিষয়গুলো ভালো-মন্দ, কুশল-অকুশল, পাপ-পুণ্য ইত্যাদি বিচার-বিশ্লেষণ করে যা দোষমুক্ত, নিজের ও অপরের মঙ্গল সাধন করে, তা-ই গ্রহণ করা হবে সঠিক সিদ্ধান্ত।</p>
    <p class="txt">সংসার জীবনে কেমন করে অবস্থান করা উচিৎ-সেই প্রসঙ্গে একসময় পূজ্য বনভন্তে ধর্মদেশনা প্রদানকালে বলেন, “আত্মদমন, আত্মজয় করাই হলো তোমাদের আসল কাজ। অন্যকে নয়, নিজকে দমন করলে, নিজকে জয় করলে তবেই সুখ লাভ হয়। আত্মজয় অর্থ হলো ‘আমি’ ধারণা চিত্তে পোষণ না করা। আমি ধারণা থেকে অহংকার উৎপন্ন হয়। এই অহংকারবোধ হতে নিজকে অন্যের সাথে তুলনা করার চেতনা উদয় হয়েই বাদ-বিবাদ, দ্বন্দ্ব-সংঘাত, হীন স্বার্থপরতা, অশান্তি সংঘটিত হয়। 'আমি' ধারণা বা অহং মনোবৃত্তি থেকে অজ্ঞানতা, মিথ্যাদৃষ্টি বৃদ্ধি হতেই থাকে। অপরদিকে আমার স্বামী, আমার স্ত্রী, আমার পুত্র , আমার কন্যা, আমার বাড়ি, আমার গাড়ি, আমার সম্পত্তি ইত্যাদি মনোভাব পোষণ করে মত্ত থাকলে অশেষ দুঃখের কারণ সৃষ্টি হয়। অথচ জ্ঞানের দ্বারা বিচার করলে দেখা যায়, নিজের দেহের উপর নিজেরই কর্তৃত্ব নেই অথবা নিজের দেহকে ইচ্ছামতো পরিচালনা বা নিয়ন্ত্রণ করা সম্ভব হয় না। প্রতিটি মুহর্তে দেহের মধ্যে ঘটছে রূপান্তর। একসময় জরা-ব্যাধির আক্রমণে এই দেহ বিপর্যস্ত হয়ে পড়ে, মৃত্যু এসে গ্রাস করে সবকিছু। স্বাভাবিক নিয়ম অনুসারেই এসব কিছু হচ্ছে। সুতরাং দেহের প্রতি আমি', 'আমার দাবি করা কি যুক্তিসঙ্গত? যেখানে নিজের দেহই নিজের নয়, সেখানে আমার স্বামী, আমার স্ত্রী, আমার পুত্র, আমার কন্যা-এসব দাবি বা এমন ধারণা পোষণ করার প্রশ্নই উঠে না। জ্ঞানীরা ‘আমি’, আমার ধারণা পোষণ করে মত্ত থাকেন না, সম্যক দর্শনের মাধ্যমে অবস্থান করেন। তাই সংসার জীবনে তাদেরকে আমি, আমার, আমার স্বামী, আমার খ্রী, আমার পুত্র, আমার কন্যা-এসব দুঃখগুলো গ্রাস করতে পারে না।”</p>
    <p class="txt">তিনি আরও বলেন, “আত্মমনই সুখ, আত্মজয়ই সুখ, নিজকে পাপমুক্ত করাই সুখ। ভগবান বুদ্ধ ভিক্ষুদের আত্মদ্বীপ, আত্মশরণাপন্ন হয়ে কল্যাণকর্মে আত্মনিয়োগ করতে উপদেশ দিয়েছেন। অপরকে দর্শন করার পরিবর্তে শুধু নিজেকে দর্শন করাই উত্তম। তোমরা নিজেকে নিজে দমন না করলে অন্য কেউ এসে তোমাদের দমন করতে পারবে না। একজন অপরজনকে কখনও দমন করতে পারে না। নিজের সম্যক প্রচেষ্টায় নিজেকে দমন করতে হয়। নিজেকে দমন করার মতো কঠিন কাজ আর নেই। অথচ আদমন করতে না পারলে অনিচ্ছা সত্ত্বেও দুঃখ এসে হাজির হবে। তাই তোমরা নিত্য সংযম আচরণ করে অবস্থান কর; সম্যক প্রচেষ্টার মাধমে আত্মদমন কর; আত্মদমন করতে পারলে দুঃখ হতে মুক্ত হতে পারবে, পরম সুখ লাভ করতে পারবে।” ধর্মের ভালো দিক আদর্শ জীবন গঠনে দয়া, করুণা, সততা, ন্যায়পরায়ণতা, কৃতজ্ঞতা, গৌরবতা, শ্রদ্ধা ইত্যাদি মূল্যবান গুণাবলি কিংবা নৈতিক শিক্ষার মূল্য অপরিসীম। আর ধর্মের মাধ্যমে এই শিক্ষা পরিপূর্ণভাবে লাভ হয়। তাছাড়া ধর্মের ভালো দিক বহুলভাবে আছে, তন্মধ্যে কিছু উল্লেখ করা হলো- (১) স্বর্গ-মোক্ষ লাভ : সৎ কর্ম বা সুনীতি আচরণের মাধ্যমে সুগতি স্বর্গ লাভ করা যায়। আবার বৌদ্ধধর্মে শুধু স্বর্গ নয়, জাগতিক সংসার দুঃখ হতে মুক্তি লাভ ও নির্বাণসুখের কথা বলা হয়েছে।</p>
    <p class="txt">(২) মানসিক সুখশান্তি : আধ্যাত্মিক ও লোকোত্তর সুখ ছাড়াও, পার্থিব জীবনে একমাত্র ধর্মই পারে মানসিক সুখশান্তি আনতে। বন্দনা, সেবা, পূজা, দান ইত্যাদি বিভিন্ন সুকর্ম এবং ধ্যানের দ্বারা মানুষ বিশেষ শান্তি লাভ করতে পারে।</p>
    <p class="txt">(৩) ঐক্য : সঠিক নিয়মনীতি আচরণের মাধ্যমে যে-কোনো ধর্মই মানুষের মধ্যে ঐক্য সৃষ্টি করে থাকে । সাধারণত দেখা যায়, নিজ নিজ ধর্ম পালনকারীদের মধ্যে বিভিন্ন বিষয়ে একটা গভীর ঐক্য থাকে। বিভিন্ন ধর্মোৎসবে মানুষেরা যেমন পুণ্য সঞ্চয় করে থাকে তেমনি ঐক্যতাও সৃষ্টি হয়ে থাকে।</p>
    <p class="txt">(৪) সামাজিক উন্নয়ন : ধর্মীয় নিয়মনীতি কিংবা সুনীতি পালনের মাধ্যমে সমাজ পরিচালনার দিকনির্দেশনা দিয়ে সমাজ উন্নয়ন করা সম্ভব। যে সমাজ যত বেশি উন্নত সে সমাজের মানুষ তত বেশী শান্তিতে থাকে। তাই সমাজ সুন্দর রাখার জন্য ধর্মের ভূমিকা ও গুরুত্ব অপরিসীম।</p>
    <p class="txt">(৫) জীবনের মূল্য : মৃত্যু অবশ্যাম্ভাবী, সবকিছুই অনিত্য-এসব কিছু ধর্মের মাধ্যমে গভীরভাবে জানা যায়। ধর্ম জীবনের মূল্য বুঝতে শেখায়, জীবনকে উপলব্ধি করতে শেখায়। তাই ধর্ম কুশল কর্ম সম্পাদনের শিক্ষাও দিয়ে থাকে। ধর্মের খারাপ দিক : ধর্মের কি কোনো খারাপ দিক আছে? অন্যান্য প্রচলিত ধর্ম-হিন্দু-ইসলাম-খ্রিষ্টান ধর্ম সম্পর্কে আপনারা স্টাডি করে জেনে নিবেন, ঐসব ধর্ম কী বলে। এখানে শুধু বৌদ্ধধর্মের কথা বলা হচ্ছে। সকল প্রাণীর প্রতি মৈত্রীভাব পোষণ করা এই ধর্মের একটা অন্যতম ভিত্তি। তাই এই ধর্মে হানাহানির কোনো স্থান নেই। তবে আজকাল বিশ্বে অনেক লোক, অনেক গোষ্ঠী ধর্মকে ব্যবহার করছে নিজেদের স্বার্থ হাসিল করার উদ্দেশ্যে, যা পরস্পরের মধ্যে প্রতিহিংসার বীজ বুনে দিচ্ছে। আবার অনেকে ধর্মের ভুল ব্যাখ্যা করে, ধর্মের বিভিন্ন বিষয় অতিরঞ্জিত করে ধর্মকে ব্যবহার করছে, যার কারণে মানুষ ভুল শিক্ষা পাচ্ছে, ধর্মের ভুল ব্যাখ্যা লাভ। করছে। যেমন-অনেক ভিক্ষু জটিল রোগের চিকিৎসা ও সেবার নাম করে তন্ত্রমন্ত্রবিদ্যর প্রয়োগ করছেন, দেবদেবীর উদ্দেশ্যে পূজা ইত্যাদি মিথ্যাদৃষ্টিমূলক কর্ম সম্পাদন করছেন যা বুদ্ধশাসনের শ্রীবৃদ্ধির পরিপন্থী।</p>
    <p class="txt">সাধারণ উপাসক-উপাসিকা ও দায়ক-দায়িকারাও ঐসব কুলদূষক কর্মগুলোকে সঠিক মনে করে বিপথগামী হচ্ছে। তবে এই কথা মনে রাখতে হবে, কোনো ব্যক্তি খারাপ কর্ম করলে তা সেই ব্যক্তিরই দোষ, নিশ্চয়ই। বৌদ্ধধর্ম মতে প্রাণিজগতের সুখ-দুঃখ, বিবিধ তারতম্য সবকিছুই হলো স্বীয় স্বীয় কুশলাকুশল কর্মের ফল। কুশল কর্ম করলে জন্মে জন্মে ফলস্বরূপ সুখ লাভ হয়। অকুশল কর্ম করলে জন্যে জয়ে ফলস্বরূপ দুঃখ। ভোগ করতে হয়। সুতরাং ইহ-পরকালে সুখী হতে চাইলে কুশল কর্মে নিজেকে নিয়োজিত রাখা একান্ত । মানসিকতা ও আদর্শ মানুষ হিসেবে গড়ে তোলার জন্য মা-বাবাকে উপযুক্ত শিক্ষার পরিবেশ সৃষ্টি করতে অধিকন্তু আদর্শ পরিবার ও জীবন গঠনের জন্য ধর্মের ভূমিকা অত্যন্ত গুরুত্বপূর্ণ। বিশেষত সন্তানদের সুষ্ঠু । হবে। অনেক মা-বাবাই সন্তানদের পড়াশোনা, নাচ, গান, ভালো চাকরি ইত্যাদি বিষয়ে যেরূপ উৎসাহ দেন, সেরূপভাবে সততা, দয়াশীলতা, গৌরবতা, ন্যায়পরায়ণতা ইত্যাদি মানবীয় গুণাবলি অর্জন করার ব্যাপারে। সেই ধর্মের নয়। কেননা ধর্ম কাউকে খারাপ শিক্ষা দেয় না, মানুষেরাই লোভ-দ্বেষ-মোহের অধীন হয়ে খার কর্মে লিপ্ত হয়। ঔষধ আছে, কিন্তু রোগী ঔষধ না খেলে রোগ হতে আরোগ্য হবে না-সেটা রোগীরই দোষ চিকিত্সাশাস্ত্রের নয়। তাই এক্ষেত্রে যথাযথভাবে ধর্মচর্চা, ধর্মজ্ঞান লাভ করা একান্তই প্রয়োজন। অনেকেই ধর্মচর্চা করে বটে, কিন্তু ধর্মকে ধারণ করে না। অর্থাৎ ভুলভাবে ধর্মচর্চা করে কিংবা জ্ঞানযোগে ধর্মচর্চা করে , যার কারণে বিভিন্ন ভুল বুঝাবুঝি সৃষ্টি হয়। তাই সকলের উচিত নামমাত্র ধর্ম ও বুদ্ধের ধর্মের মধ্যে পার্থক্য কি’-তা বিচার ও বিশ্লেষণ করে সঠিকভাবে ধর্মকে ধারণ করা, ধর্মচর্চা করা।</p>
    <p class="txt">মানুষের ধর্মের প্রয়োজনীয়তা : এই পৃথিবীতে যত মানুষ আছে তন্মধ্যে কেউ সুখী, কেউ দুঃখী, কেউ সুন্দর, কেউ অসুন্দর, কেউ জ্ঞানী, কেউ মূর্খ, কেউ রোগগ্রস্ত, কেউ সুস্থ, কেউ কালো বর্ণ, কেউ ফর্সা, কেউ লম্বা, কেউ খাটো, কেউ ধনী, কেউ গরীব, সকল মানুষ এক সমান নয়। এই পৃথিবীতে যত মানুষ আছে তারা সবাই সুখী হতে চায়, কেউ দুঃখী হতে চায় না। মানুষ কী কী নিয়ে সুখী হতে চায়? বাবা-মা, ভাইবোন, স্বামী-স্ত্রী, পুত্রকন্যা, আত্মীয়স্বজন, বন্ধুবান্ধব, সোনা-রূপা, হীরা-মনি-মাণিক্য চায়, অর্থ-ধনসম্পত্তি, জায়গাজমি, প্রশংসা, খ্যাতি, সৌন্দর্য। ইত্যাদি নিয়ে সুখী হতে চায়। কিন্তু এসব কিছু মনের মতো করে কজনে পায়? কজনে সুখী হতে পারে? প্রায় মানুষই জীবনে যা সুখ পায়, তার চেয়ে বহুগুণে বেশি দুঃখই পেয়ে থাকে।</p>
    <p class="txt">মানুষ কী কী নিয়ে দুঃখ ভোগ করে? অকালে বাবা-মা, ভাইবোন, স্বামী-স্ত্রী, পুত্রকন্যা, আত্মীয়স্বজন, বন্ধুবান্ধব ... মারা গেলে, পঙ্গু হলে, ভীষণ রোগে আক্রান্ত হলে দুঃখ পেতে হয়। গর্ভে থাকাকালে অনাগত সন্তান মারা গেলে কিংবা অনেক বছর সন্তান হচ্ছে না কিংবা সন্তান হওয়ার কিছুদিন পর মারা গেলে শোকগ্রস্ত হতে হয়। স্বামী মদ্যপায়ী, জুয়াড়ী, পরনারীর প্রতি আসক্ত; স্ত্রী ঘর-সংসার সামলানো ও সন্তান পালনে অদক্ষ, সন্দেহপরায়ণ, পরপুরুষের প্রতি আসক্ত হলে সংসারে বিশৃঙ্খলা সৃষ্টি হয়। যদি পুত্রকন্যা অফ বোবা, খোঁড়া, বিকলাঙ্গ হয়; দেহ দুর্বল, ক্ষীণ ও বামন প্রকৃতির হয়; বিভিন্ন রোগগ্রস্ত, যন্ত্রণাপীড়িত হয়; মুখ, নির্বোধ, অজ্ঞ ও নির্বুদ্ধিসম্পন্ন হয় তখন দুঃখের সীমা থাকে না। জ্ঞানযোগে বিচার করে দেখলে, জগৎ সংসারে দুঃখের কোনো সীমা নেই।</p>
    <p class="txt">আর কুশল কর্ম সম্পাদন করার সঠিক দিকনির্দেশনা ধর্ম শিক্ষার মাধ্যমে পাওয়া যায়। গুরুত্ব দেন না। সাধারণ শিক্ষায় উচ্চশিক্ষিত, ধনী, কিন্তু মা-বাবার ... প্রতি অগৌবরসম্পন্ন, অনৈতিক কার্যে লিপ্ত তাহলে সেই শিক্ষার মূল্য কি! উচ্চশিক্ষায় সুশিক্ষিত হওয়া, সামাজিক মর্যদায় ও ধনসম্পত্তিতে প্রতিষ্ঠিত হওয়া জরুরী, কিন্তু মানবীয় গুণাবলিসম্পন্ন আদর্শ মানুষ হওয়াও অধিক জরুরী। তাই সাধারণ শিক্ষা ও ধর্মীয় শিক্ষার সমন্বয়ে উপযুক্ত শিক্ষার দ্বারা যে জ্ঞান লাভ হয়, তা-ই একজন ব্যক্তিকে আদর্শ মানুষ ও সুনাগরিক করতে পারে।</p>
    <p class="txt">মানুষ যেভাবে স্বভাবগতভাবেই সামাজিক, সমাজ থেকে বিচ্ছিন্ন হয়ে একাকী বসবাস করতে পারে না, সেভাবে সে স্বভাবগতভাবেই ধার্মিক, সে ধর্ম ছাড়া স্বাভাবিক জীবনযাপন করতে পারে না। সহজ ভাষায় বলতে গেলে, ধার্মিকতা মানুষের স্বভাবজাত ব্যাপার। সেই স্বভাব সঠিকভাবে পরিচর্যা করাই যে-কোনো ব্যক্তির প্রয়োজন। মানুষের দুটি শক্তি রয়েছে-একটি জ্ঞানশক্তি, আরেকটি ইচ্ছাশক্তি। এই দুটো শক্তির মাধ্যমে মানুষ তার চেষ্টা অনুসারে কাক্সিক্ষত লক্ষ্যে পৌঁছায় এবং সৌভাগ্য লাভ করে। জ্ঞানের শক্তি হলো। নৈতিকতা সম্বন্ধে জ্ঞান, সগুণাবলি সম্বন্ধে জ্ঞান, মানবতা সম্বন্ধে জ্ঞান, জীবনের উপলব্ধি সম্বন্ধে জ্ঞান, জীবনের পরিশুদ্ধতা সম্বন্ধে জ্ঞান। জ্ঞানশক্তি ইচ্ছাশক্তির জন্য পরিপূরক, যেহেতু জ্ঞানশক্তির মাধ্যমে জীবন- চলার পথে খুঁজে পাওয়া যায় সঠিক পথ ও দৃঢ়তা। আর ধর্ম জ্ঞান ও সত্য লাভের শিক্ষা দেয়, তাই ধর্মের প্রয়োজনীয়তা অপরিসীম। যারা অজ্ঞান ও মিথ্যার আশ্রয় গ্রহণ না করে জ্ঞান ও সত্য নিয়ে অবস্থান করে, তাদের ইহ-পরকালে দীর্ঘকাল সুখ ও মঙ্গল হয়।</p>
    </div>
    <div class="react">
    </div>
    </div>
    <h1 class="title">অবুঝ হৃদয়ে বনভন্তে</h1>
    <div class="post_box">
    <div class="post_txt">
    <p class="txt"> যেদিকে তাকাই সেদিকে, গ্রামে-গঞ্জে-শহরে-নগরে, আনাচে-কানাচে, চারদিকে শুধু সন্ত্রাস, লুটতরাজ, ধর্ষণ, খুন, অন্যায়, অবিচারের নৈরাজ্য। সবসময় যেন অশান্তি ঘাড়ে এসে পড়ার ভয়। কোথাও স্বস্থি নেই, কোথাও শান্তি নেই, কোথাও সুখ নেই। থাকবেই বা কি করে! কোথাও যে নিয়ম শৃঙ্খলার বালাই নেই। এ ঘুণে ধরা সংসারে সবাই যেন নিয়ম ভাঙতেই পছন্দ করে। যারা খারাপ তারা খারাপ কাজ করেই চলেছে; ভাল যারা, তারাও খারাপ কাজে জড়িয়ে পড়ছে; যারা ধার্মিক বলে পরিচিত তারা শুধু উপরে উপরেই ‘ধর্ম ধর্ম' করছে, গভীরে পৌছানোর চেষ্টা করছে ; আর যারা ধর্ম প্রচারক, সমাজে বিশাল ভূমিকা রাখতে পারে তারাও লোকদের ধর্মীয় শিক্ষা দিয়েই ক্ষান্ত হয়ে পড়ছে, নিজেদের প্রকৃত ধর্মালোয় আলোকিত করতে সচেষ্ট নয়; সর্বোপরি আজকাল দেখা যাচ্ছে, সাধনা না করেও অনেকে সাধক নামে পরিচিত হচ্ছে, আর সে-ই তথাকথিত সাধকরাও লোকদের পূজা-সকার পেয়ে সড়াকে ধরা জ্ঞান করছে। তাই তো অবাক হয়ে তাকিয়ে রয়- আগামীতে কি হতে চলেছে। এখন আমরাই বা কোন সময়ে বাস করছি? কোন যুগের হাওয়া এসে আমাদেরকে ওলট-পালট করে দিচ্ছে?</p>
    <p class="txt">লোকে বলে- যুগ বদলে গেছে। আসলে যুগ বদলায়নি, বদলেছে মানুষের মন। মানুষের মন আজ ছলনা, প্রতারণা, হিংসা, বিদ্বেষ, রাগ, পরশ্রীকাতরতায় বিষাক্ত হয়ে গেছে। মানুষের মন আজ ক্ষান্তি-মৈত্রী-প্রেম হীনতায় রোগাগ্রস্থ, জরাজীর্ণ। মানুষের মন আজ পাপের দিকে নমিত, পুণ্যর দিকে ধাবিত হচ্ছে না। কে না জানে, সন্ত্রাস, লুটতরাজ, অন্যায়ের পেছনে শুধু কাজ করছে ভোগ-লালসা, প্রভাব- প্রতিপত্তির মন-মানসিকতা। হ্যাঁ, ভোগ করার জন্য মানুষের মন দিনকে দিন অশান্ত, অস্থির, চঞ্চল হয়ে পড়ছে। তুচ্ছ কারণেও সংঘটিত হচ্ছে খুন, জখম। আজকাল মানুষে মানুষে প্রেম নেই, সমবেদনা নেই। প্রেমের বড় আকাল সকলের মাঝে। এ প্রেমহীনতা যারা সাধারণ জনগণ তাদের মাঝে শুধু নয়, যারা এ প্রেমহীনতা বিদূরিত করে মানুষকে আলোকিত পথের সন্ধান দেবেন, সে-ই ধর্মীয় গুরুদের মনেও বিরাজমান। ধর্মীয় গুরুদের মনে সাম্য-মৈত্রীর বড় অভাব দেখা দিয়েছে। কি হিন্দু, মুসলিম, বৌদ্ধ, খ্রিস্টান যেখানে ধর্মীয় গুরুদের মনে আজ একে অপরের প্রতি হিংসা, পরশ্রীকাতরতা দোলা দিচ্ছে সেখানে সাধারণ মানুষদের কথাই বা কি!</p>
    <p class="txt">রাতের আধার যেমন চিরদিন থাকে না, সূর্য উদিত হলে পূর্বাকাশ ফর্সা হয়, তেমনি অন্যায়ের তমানিশাও চিরকাল থাকবে না- এ আশাই বোধ হয় মানুষ বাঁচিয়ে রেখেছে। সারা পৃথিবীতেই আজ মানুষে মানুষে জাতিতে জাতিতে যে ভেদাভেদ দেখা দিয়েছে তা থেকে বিজ্ঞান-প্রযুক্তি, মানুষের লিখিত আইন কিংবা রাজনীতি মুক্তি দিতে পারবে না, এটা নিঃসন্দেহ। ধর্মের আলোকে মন আলোকিত করতে না পারলে সুখ-শান্তির আশা সুদূর পরাহত। যুগে যুগে সকল স্থানে ধর্মীয় শিক্ষাই মানুষকে সুখ দিয়েছে, স্বাধীনতা দিয়েছে, অন্য কিছু নয়। এ পার্বত্য অঞ্চলের অধিবাসী আদিবাসীদের মধ্যেও আগেকার সময়ে অনেকটাই স্বাধীনতা ছিল। তাই মানুষ নানা উৎসব-আয়োজনে মনের সুখে আনন্দে মেতে উঠতে পারত, জীবনের স্বপ্ন দেখতে পারত। কালের পরিক্রমায় জীবনের বিবর্তনে মানুষ আজ স্বপ্নহীন হয়ে পড়েছে, জীবন থেকে জীবন নামক অনুভূতি হারিয়ে যাচ্ছে। নোংরা রাজনীতির মাধ্যমে আদিবাসীদের জীবন হয়ে পড়েছে অনিশ্চিত, আর মনে ছড়িয়ে পড়েছে দূষণ। আজ আর পল্লী-গ্রামে গেঙউলীরা গান গায় না। সার, বেহালার সুরে সুরে রাতভর কেউ শোনায় না আমাদের পূর্ব পুরুষদের জীবন সংগ্রামের কথা, আমাদের সুন্দর দেশ ও অতীতের কথা। রাধামন-ধনপুদি পালাগান শুনে কোন কপোত-কপোত আর প্রেমের রঙে রাঙাবে না নিজেদের জীবন। কিন্তু পার্বত্যাঞ্চলের পাহাড়ীরা আবার নতুন করে জীবনের স্বপ্ন দেখতে চায়। হারানো দেশ, হারানো জীবন ফিরে পেতে চায়। নতুন নতুন স্বপ্ন বুনে জীবন রাঙাতে চায়। চিম্বুক থেকে তাজিংডং, ফুরমোন থেকে আলুটিলা পাহাড় পর্যন্ত গেঙউলীদের গানের প্রতিধ্বনি শুনতে চায়। শুনতে চায় সুন্দর জীবন ও ভবিষ্যত সুখের কথা ।</p>
    <p class="txt">কালের করাল গ্রাসে গেঙউলীদের গান আর বেহালা, সারন্দ প্রভৃতি বাদ্যযন্ত্রের সুরে সুরে বিঝু উৎসব এখন আর আগের মত আবাল-বৃদ্ধ-বণিতা সবাকার অন্তরে আনন্দোল্লাস নিয়ে আসে না। তারপরও কারো জীবন থেমে নেই, শত দুঃখ কষ্টের মাঝেও আনন্দোৎসবেরও কোন কমতি নেই। সময়ের স্রোতে জীবনের বিবর্তনে এ পরিবর্তন হয়ত স্বাভাবিক। হাল আমলে পূজ্য বনভন্তের জন্মদিনকে ঘিরে আদিবাসীদের জীবনে এক নতুন মাত্রার আনন্দোৎসব যোগ হয়েছে। বছর ঘুরে পাহাড়ী জনপদে আদিবাসীদের জীবনে ফিরে আসে বছরের অন্যতম শ্রেষ্ঠ আনন্দময় দিন- ‘পূজ্য বনভন্তের শুভ জন্মদিন'। আর বারে বারে প্রাণের স্পন্দন যেন নতুন করে জেগে উঠে সবার মাঝে। সবার হৃদয় অ্যালবামে যোগ হয় নতুন নতুন হাসি-আনন্দের স্মৃতি। বনভন্তের এ জন্মদিনের হাওয়ায় কিছুটা হলেও বদলে গেছে পার্বত্য চট্টগ্রামের সামজিক ও ধর্মীয় তথা সার্বিক পরিস্থিতি। একসময় অনাদরে, অবহেলায় পড়ে ছিল পার্বত্যাঞ্চলের আদিবাসীদের বৈচিত্র্যময় সমুজ্জ্বল কৃষ্টি ও সংস্কৃতি। এখন কিছুটা হলেও আদিবাসী সংস্কৃতির চর্চা হচ্ছে। সন্দেহ নেই, সংস্কৃতি চর্চা মানবতার বিকাশ ঘটাতে সাহায্য করে। পূজ্য বনভন্তেও তাঁর জন্মদিন এতঞ্চলে একদিকে মানুষের মনকে বিকশিত ও প্রস্ফুটিত করেছে অন্যদিকে ধর্মালোয় আলোকিত করেছে। আজকের সময়ে পূজ্য বনভন্তের জন্মদিন ৮ জানুয়ারি’কে ঘিরে যে উৎসবের আমেজ ছড়িয়ে পড়ছে সকলের হৃদয়ে, কোন কিছুর সাথেই তার তুলনা চলে না। পূজ্য বনভন্তেকে নিয়ে বুদ্ধ ধর্মাবলম্বীদের মনে যে এক প্রাণ দোলানো উন্মাদনা, তা কিন্তু তাঁর বহু কষ্টের ফসল।</p>
    <p class="txt">ধনপাতা হতে রাজবন বিহার পর্যন্ত সুদীর্ঘকাল ব্যাপী পাহাড়ী জনপদের শিক্ষাবিহীন এবং মিথ্যাদৃষ্টি ও অপসংস্কৃতি চর্চাকারী আদিবাসীদের পূজ্য বনভন্তে যেভাবে ধর্মের নির্যাসে মোহিত করেছেন, তা সত্যিই অতুলনীয়। শত অন্যায়, নির্যাতন, অবিচারের মাঝেও পার্বত্যবাসীর মনে যেটুকু আনন্দের ছোঁয়া, তার অনেকটাই পূজ্য বনভন্তের ধর্মীয় সুবাসের কারণে। ননাংরা রাজনীতি এ অঞ্চলের মানুষকে আগেও দুঃখ দিয়েছে, এখনো দুঃখ দিচ্ছে। এ দুঃখ শুধু এ পার্বত্যাঞ্চলে নয়, গোটা বিশ্বে বিরাজমান। বিজ্ঞান-প্রযুক্তি, আর্থিক সচ্ছলতা, সুষ্ঠু রাজনীতি কিংবা সাধারণ শিক্ষা মানুষকে সুখ-স্বাচ্ছন্দ্য দিতে পারে, এ কথা সত্যি। অন্যদিকে দেখা যায়, এ সুখ-স্বাচ্ছন্দ্য মানুষের ভোগ-বিলাসকে প্রতিনিয়ত বাড়িয়ে দেয়। ভোগ-বিলাসের তৃঞ্চা কিংবা মন-চিত্তের লোভ, দ্বেষ, মোহ মানুষকে চিরকাল যে অশান্তি দিয়ে চলেছে তা থেকে মুক্তি সাধারণ শিক্ষা কিংবা বিজ্ঞান-প্রযুক্তি দিয়ে সম্ভব নয়। মনের অসৎ প্রবৃত্তিগুলো বিদূরিত করতে পারলে তবেই প্রকৃত সুখের সন্ধান পাওয়া সম্ভব। এবং একমাত্র ধর্ম রসানুভূতিতে মন সিক্ত করার মাধ্যমে মনের ময়লা রূপ লোভ, দ্বেষ, মোহ বিনাশ করা যায়।</p>
    <p class="txt">ঊনবিংশ শতাব্দীর মাঝামাঝি সময়ে চট্টগ্রামের পূর্বাঞ্চলের শাসনকর্তা ছিলেন পুণ্যশীলা চাকমা রাণী কালিন্দী। পরম শ্রদ্ধেয় সারমেধ মহাথেরো বুদ্ধধর্ম প্রচারের লক্ষ্যে মাঝে মাঝে আরকানের আকিয়াব হতে বঙ্গদেশে আসতেন এমনই এক সময় রাণী কালিন্দী সারমেধ মহাথেরোকে রাজপ্রাসাদে আমন্ত্রণ করেন এবং তার বিনয় সম্মত আচার- আচরণে ও ধর্মোপদেশ শ্রবণে শ্রদ্ধান্বিত হয়ে প্রকৃত বুদ্ধধর্মের সারমর্ম জানতে সক্ষম হন। এরপর রাণী কালিন্দী আরাকান প্রাদেশিক সংঘরাজ শ্রদ্ধেয় সারমেধ মহাথেরো এবং প্রসিদ্ধ ভিক্ষুগণকে আমন্ত্রণ করতঃ চাকমা, মারমা ও বড়ুয়াদের মধ্যে বুদ্ধধর্ম প্রতিষ্ঠা ও প্রসার করার চেষ্টা করেন। বুদ্ধের বাণী প্রসারের তার সে-ই মহতী উদ্যোগ যুগে যুগে অনেক উত্থান-পতনের পর আজকের সময়ে পরম পূজ্য বনভন্তের সম্যক প্রচেষ্টায় সদ্ধর্মে অবুঝ লোকদের হৃদয়ে অনেকটা ধর্মের রসানুভূতি স্পর্শ করেছে। সূর্যোদয় হলে যেমন সূর্যাস্থ অবশ্যাম্ভাবী তেমনি পূজ্য ভন্তেও চিরদিন আমাদের মাঝে থেকে আমাদের আলোকিত করবেন না, একদিন পরিনির্বাপিত হবেন, এও এক অপ্রিয় সত্য। বনভন্তের বয়সের চূড়ায় উঠে যাওয়া তার ভক্তকুলের জন্য এক পরম অস্বস্থিকর ব্যাপার। যার কারণে প্রতি বছরই তাঁর আয়ু সংস্কার প্রার্থনা করা হয়। তাকে হারানোর ভয়ে তাই তো মনের গহীণে বারে বারে উদিত হয়- যখন ভাবি বনভন্তে তুমি থাকবে না বিচ্ছেদ ঘটে যেন ঘটবে নিঃশ্বাস আর প্রশ্বাসের!</p>
    <p class="txt">এমন কারো দেখা পাইনি, কত স্থানে কতভাবেই না ঘুরেছি তব অনুভূতি দোলা দেয় মোরে, তুমি কতই না কাছের! যতই ভাবি তোমাকে নিয়ে বারেবার সুখগুলো দোলা দিয়ে যায় যেন মোরে, কি সৌভাগ্য আমার! তোমার জীবিত সময়ে নিজেকে উৎসর্গ করতে পেরেছি তোমার তরে। ভন্তে তুমি, হারিয়ে যেও না, অবুঝ হৃদয় মোরা তাই তো দেখি- ভিক্ষু হয়েও অনেকে প্রার্থনা করে থাই রাজা হয়ে সুখ ভোগ করে শেষে যাবে নির্বাণে, এ-ই ইচ্ছা মনে, আর যারা সাধারণ জনগণ, জানতে পারেনি সদ্ধর্ম নির্বাণ বলতে পারো কি, তারা নির্বাণ পাড়ি দেবে কেমনে?</p>
    </div>
    <div class="react">
    </div>
    </div>
    <h1 class="title">দলিত বৌদ্ধ আন্দোলনের অন্যতম পুরোধা ভীমরাও আম্বেদকর</h1>
    <div class="post_box">
    <div class="post_txt">
    <p class="txt">দলিত বৌদ্ধ আন্দোলন</p>
    <p class="txt">বুদ্ধধর্মের প্রবর্তক শাক্যমুনি বুদ্ধের পরিনির্বাণ লাভের অনতিকাল পরেই বুদ্ধধর্ম বিপুল প্রসার লাভ করে এবং ভারতের প্রধান ধর্মে পরিণত হয়। কিন্তু খ্রিষ্টীয় দ্বাদশ শতাব্দীতেই ব্রাহ্মণ্যবাদের পুনরুত্থান এবং ইসলামের আগমনের ফলে ভারতে বুদ্ধধর্ম অবলুপ্ত হয়ে পড়ে। কিন্তু ১৮৯১ খ্রিষ্টাব্দে সিংহলি বৌদ্ধ ভিক্ষু অনাগারিক ধর্মপাল কর্তৃক মহাবোধি সোসাইটি প্রতিষ্ঠিত হওয়ার পর উক্ত সংগঠনের নেতৃত্বাধীন ভারতে পুনরায় বুদ্ধধর্মের নবজাগরণ সূচিত হয়। যদিও সেই সময় মহাবোধি সোসাইটি মূলত উচ্চবর্ণীয় ব্যক্তিদের বুদ্ধধর্মের প্রতি আকৃষ্ট করতে সক্ষম হয়েছিল। মূলত দলিত বৌদ্ধ আন্দোলন বা নববৌদ্ধ আন্দোলন হল বিংশ শতাব্দীতে সিংহলি বৌদ্ধ ভিক্ষুগণের সহায়তায় ভারতের দলিতগণকে নিয়ে গড়ে ওঠা একটি বৌদ্ধ নবজাগরণ। ভারতের দলিত আন্দোলনের অন্যতম পুরোধা ভীমরাও আম্বেদকর বর্ণাশ্রমভিত্তিক ব্রাহ্মণ্য হিন্দু-সমাজের নিন্দাপূর্বক সমস্ত দলিত অর্থাৎ শূদ্রাদি নিবর্ণীয় ব্যক্তিগণকে বুদ্ধধর্মে দীক্ষিত হতে আহ্বান করেন এবং এর ফলে এই আন্দোলন বিশেষ তাৎপর্য লাভ করে।</p>
    <p class="txt">ভীমরাও রামজি আম্বেদকর</p>
    <p class="txt">ভীমরাও রামজি আম্বেদকর ভারতের গরীব "মহর" (Mahar) পরিবারে (তখন অস্পৃশ্য জাতি হিসেবে গণ্য হত) জন্মগ্রহণ করেন। আম্বেদকর সারাটা জীবন সামাজিক বৈষম্যতার (Social Discrimination), “চতুর্বর্ণ পদ্ধতি", হিন্দু সমাজের চারটি বর্ণ এবং ভারতবর্ষের অস্পৃশ্য (Untouchables or Untouchables community) প্রথার বিরুদ্ধে যুদ্ধ করে গেলেন। তিনি বুদ্ধধর্মে ধর্মান্তরিত হন এবং হাজারো শত (Hundreds of Thousands) অস্পৃশ্যদের থেরবাদী বুদ্ধধর্ম (Theravada Buddhism) স্ফুলিঙ্গের মতো রূপান্তরিত করে সম্মানিত হয়েছিলেন।</p>
    <p class="txt">আম্বেদকরকে ১৯৯০ সালে মরণােত্তর (Posthumous) “ভারত রত্ন"-ভারতের সর্বোচ্চ রাষ্ট্রীয় উপাধিতে ভূষিত করা হয়। বহু সামাজিক ও অর্থনৈতিক বাধা-বিপত্তি পেরিয়ে, ভারতের মহাবিদ্যালয় শিক্ষা অর্জনে আম্বেদকর প্রথম “সমাজচ্যুত ব্যক্তি" (Outcast) হিসেবে পরিণত হয়েছিলেন। অবশেষে কলম্বিয়া বিশ্ববিদ্যালয় এবং লন্ডন অর্থনীতি বিশ্ববিদ্যালয় (লন্ডন স্কুল অব ইকনোমিক্স) থেকে আইনে ডিগ্রি (বিশ্ববিদ্যালয়ের সর্বোচ্চ উপাধি) লাভ করার পর, আম্বেদকর বিদ্বান ব্যক্তি (Scholar) হিসেবে সুনাম অর্জন করেন এবং কিছু বছর তিনি আইন চর্চায় নিজেকে নিয়োজিত করেছিলেন, পরে তিনি ভারতের অস্পৃশ্যদের সামাজিক অধিকার ও সামাজিক স্বাধীনতার উপর ওকালতির সময় সমসাময়িক সংবাদপত্র প্রকাশ করেছিলেন। কিছু ভারতীয় বৌদ্ধ ধর্মাবলম্বীরা তাঁকে “ববাধিসত্ত্ব" উপাধিতে সম্মানিত করেন, যদিও তিনি নিজেকে “বোধিসত্ত্ব” হিসেবে কখনো দাবি করেননি।</p>
    <p class="txt">১৯৩৫ খ্রিষ্টাব্দে য়েবলা (Yevla -ভারতের মহারাষ্ট্র রাজ্যের নাশিক জেলার একটি শহর) সম্মেলনে বাবাসাহেব ভীমরাও আম্বেদকর ঘোষণা করেন যে, তিনি কিছুতেই একজন হিন্দু ধর্মাবলম্বী হিসেবে মৃত্যুবরণ করবেন না । কারণ হিন্দু ধর্ম বর্ণভিত্তিক সমাজ ব্যবস্থার মধ্য দিয়ে মানুষের মধ্যে বিভেদ এবং বৈষম্য সৃষ্টি করেছে। এর প্রেক্ষিতে বিভিন্ন ধর্মীয় নেতৃবৃন্দ আম্বেদকরের সঙ্গে সাক্ষাৎ করেন এবং প্রত্যেকেই তাঁকে স্ব স্ব ধর্মে ধর্মান্তরিত হওয়ার আহ্বান জানান। এরপর বিভিন্ন বৈঠকে দলিতদের ধর্মান্তরিত হওয়ার ইতিবাচক এবং নেতিবাচক দিকগুলো আলোচিত হয়।</p>
    <p class="txt">১৯৩৬ সালের ২২ মে লক্ষৌতে একটি “সর্বধর্ম সম্মেলন অনুষ্ঠিত হয়। জগজীবন রাম সহ বহু বিশিষ্ট দলিত নেতৃবর্গ উক্ত সম্মেলনে যোগদান করেন, যদিও বাবাসাহেব আম্বেদকর এই সম্মেলনে উপস্থিত থাকতে পারেননি। এই সম্মেলনে ইসলাম, খ্রিষ্টান ধর্ম এবং বুদ্ধধর্ম সহ বিভিন্ন ধর্মের প্রতিনিধিগণ তাদের ধর্মের গুণাবলী দলিত নেতাদের সামনে ব্যাখ্যা করেন।</p>
    <p class="txt">১০ জুন, ১৯৩৬ খ্রিষ্টাব্দে ভিক্ষু লোকনাথ বাবাসাহেব আম্বেদকরের দাদরের বাসভবনে গিয়ে তাঁর সঙ্গে সাক্ষাৎ এবং বুদ্ধধর্ম গ্রহণ করার জন্য তাকে অনুরোধ করেন। পরে গণমাধ্যমকে দেওয়া এক সাক্ষাৎকারে লোকনাথ জানান যে আম্বেদকর বুদ্ধধর্মের দ্বারা অনুপ্রাণিত হয়েছেন এবং সমগ্র দলিত সম্প্রদায়কে বুদ্ধধর্মে দীক্ষিত করার ইচ্ছাপ্রকাশ করেছেন। ১৯৩৭ সালে লোকনাথ তাঁর সিংহলে অবস্থিত ছাপাখানা থেকে ভারতের নিপীড়িত এবং দলিত সম্প্রদায়ের উদ্দেশে একটি প্রচারপত্র প্রকাশ করেন যাতে লিখিত হয়-বুদ্ধধর্ম আপনাদের মুক্তি এনে দেবে।</p>
    <p class="txt">১৯৪০ খ্রিষ্টাব্দের প্রথমার্ধে আম্বেদকর একবার কানপুরে অবস্থিত আচার্য ঈশ্বরদত্ত মেধার্থীর বুদ্ধিপুরী বিদ্যালয়ে ভ্রমণ করেন। ইতঃপূর্বেই মেধার্থী ভিক্ষু লোকনাথ কর্তৃক বুদ্ধধর্মে দীক্ষিত হন এবং ১৯৪০ সালের মধ্যভাগে তার আম্বেদকরের সঙ্গে বিশেষ ঘনিষ্ঠতা তৈরি হয়। দিল্লিতে কিছুদিনের জন্য আম্বেদকর আচার্য মেধার্থীর নিকটে পালি ভাষাও শিক্ষা করেন।</p>
    <p class="txt">১৯২৬ খ্রিষ্টাব্দে কোলহাপুরের মহারাজ চতুর্থ সাহু কর্তৃক আয়োজিত “অব্রাহ্মণ সম্মেলন"-এ আম্বেদকর প্রথমবার বোধানন্দ মহাস্থবিরের সাক্ষাৎপ্রাপ্ত হন। ১৯৪০ সালে পর পর দুটি অনুষ্ঠানে তারা পুনরায় সাক্ষাৎ করেন এবং ধর্ম বিষয়ে আলোচনা করেন। মহাস্থবির আম্বেদকরের দ্বিতীয় বিবাহে আপত্তি প্রকাশ করেন। কারণ তাঁর দ্বিতীয় স্ত্রী ছিলেন ব্রাহ্মণ কুলজাতা। পরবর্তীকালে মহাস্থবিরের অনুগামীগণ আম্বেদকরের রিপাবলিকান পার্টি" (Republican Party)-তে সক্রিয়ভাবে অংশগ্রহণ করেন।</p>
    <p class="txt">বুদ্ধধর্মে দীক্ষা</p>
    <p class="txt">নৃতত্ত্বের ছাত্র হিসেবে আম্বেদকর আবিষ্কার করেন মহরেরা আসলে প্রাচীন ভারতীয় বৌদ্ধ। বুদ্ধধর্ম ত্যাগে অস্বীকৃতি জানানোর কারণে তাদেরকে গ্রামের বাইরে সমাজচ্যুতদের ন্যায় থাকতে বাধ্য করা হয়। অবশেষে তারাই অস্পৃশ্যতে পরিণত হয়েছিলো। তিনি এ ব্যাপারে তাঁর পাণ্ডিত্যপূর্ণ বই “কারা শুভ্র ছিল?" নামক বইতে বর্ণনা দেন। আম্বেদকর তার সারাজীবন বুদ্ধধর্ম অধ্যয়ন করেন, ১৯৫০ সালে তিনি এ ধর্মে তার সম্পূর্ণ মনোযোগ দেন এবং বৌদ্ধ পণ্ডিতদের ও ভিক্ষুদের একটি সম্মেলনে যোগ দিতে শ্রীলঙ্কা ভ্রমণ করেন (তারপর শিলং)। যখন তিনি পুনের কাছাকাছি একটি নতুন বৌদ্ধ মন্দির অর্পণ করেন, তখন আম্বেদকর ঘোষণা দেন যে, তিনি বুদ্ধধর্মের উপর একটি বই লিখেছেন, যত শীঘ্রই সম্ভব তিনি বইটি শেষ করবেন; তিনি সাদামাটাভাবে এই ধর্ম গ্রহণ করবেন। আম্বেদকর ১৯৫৪ সালে দু'বার বার্মা সফর করেন, দ্বিতীয়বার অবশ্য রেঙ্গুনের বিশ্ব ৩য় বৌদ্ধ শিক্ষাবৃত্তি সম্মেলনে যোগদান করতে যান। ১৯৫৫ সালে তিনি ভারতীয় বৌদ্ধ মহাসভা (দ্য বুড্ডিস্ট সোসাইটি অব ইন্ডিয়া) গঠন করেন। ১৯৫৬ সালে তিনি তাঁর সর্বশেষ বই "বুদ্ধ ও তাঁর ধর্ম” (The Buddha and His Dhamma)-এর কাজ শেষ করেন, যেটি তার মরণােত্তর ছাপানো হয়। সভার পরে শ্রীলঙ্কার এক ভিক্ষু হামমালা সাদ্ধতিষ্য, আম্বেদকর তাঁর নিজের ও অনুসারীদের জন্য নাগপুরে ১৪ অক্টোবর ১৯৫৬ সালে একটি অনাড়ম্বর অনুষ্ঠানের আয়োজন করেন। ঐতিহ্যবাহী প্রথায় বৌদ্ধ ভিক্ষুর কাছ থেকে ত্রিশরণ (Three Refuges) ও পঞ্চশীল (Five Precepts) গ্রহণের মাধ্যমে তিনি আনুষ্ঠানিকভাবে বুদ্ধধর্মে দীক্ষিত হন। এরপর প্রায় ৫ লাখ লোক তার সাথে সেখানে বুদ্ধধর্মে দীক্ষা নিয়েছিলেন। তারপর নভেম্বর মাসে তিনি নেপালের কাঠমুণ্ডুতে ৪র্থ বিশ্ব বৌদ্ধ সম্মেলনে অংশগ্রহণের উদ্দেশ্যে যাত্রা করেন।</p>
    <p class="txt">পরবর্তীকালে বহু ধর্মান্তরিত দলিত নিজেদের “আম্বেদকর বৌদ্ধ” বলে অভিহিত করেছেন। কারণ আম্বেদকরের দীক্ষাগ্রহণের মাধ্যমেই এই আন্দোলনের সূচনা হয়েছিল। আবার কেউ কেউ এই আন্দোলনকে নববৌদ্ধ আন্দোলন হিসেবে চিহ্নিত করেছেন। কারণ এর ফলে ভারতে অবলুপ্তপ্রায় বুদ্ধধর্মের পুনর্জাগরণ সম্ভব হয়েছিল। তিনি “বুদ্ধ ও কার্ল মার্ক্স” এবং “বিপ্লব ও বিপ্লব-বিরোধী প্রাচীন ভারত" সম্পর্কিত রচনা প্রকাশ করেন যা তার বই “বুদ্ধ ও তার ধর্ম” বুঝতে প্রয়োজনীয় ভূমিকা রাখে, যা তিনি শেষ করে যেতে পারেননি।</p>
    <p class="txt">আম্বেদকর কর্তৃক গৃহীত ২২টি শপথ</p>
    <p class="txt">স্বয়ং দীক্ষা গ্রহণের পর আম্বেদকর তাঁর অনুগামীগণকে দীক্ষা প্রদান করেন। ত্রিরত্ন এবং পঞ্চশীল গ্রহণের পর তারা সম্মিলিতভাবে ২২টি শপথ গ্রহণ করেন। এরপর ১৬ অক্টোবর ১৯৫৬ তারিখে আম্বেদকর অপর একটি গণদীক্ষার আয়োজন করেন এবং সেখানেও নবদীক্ষিত বৌদ্ধগণ নিম্নলিখিত ২২টি শপথ প্রদান করেন।</p>
    <p class="txt">০১. আমি ব্রহ্মা, বিষ্ণু, মহেশ্বরের প্রতি কোন বিশ্বাস রাখব না এবং তাদের উপাসনা করব না।</p>
    <p class="txt">০২. আমি রাম এবং কৃষ্ণ, যারা ঈশ্বরের অবতার রূপে পরিচিত, তাদের প্রতি কোন বিশ্বাস রাখব না এবং তাদের উপাসনা থেকে বিরত থাকব।</p>
    <p class="txt">০৩. আমি গৌরী, গণপতিসহ অন্যান্য হিন্দু দেবদেবীগণের প্রতি কোন বিশ্বাস রাখব না এবং তাদের আরাধনা করব না।</p>
    <p class="txt">০৪, আমি ঈশ্বরের অবতারে বিশ্বাস করি না।</p>
    <p class="txt">০৫. আমি ভগবান বুদ্ধকে বিষ্ণুর অবতার হিসেবে স্বীকার করি না এবং ভবিষ্যতেও করব না। আমি মনে করি এ তত্ত্বটি একটি মিথ্যা প্রচারমাত্র।</p>
    <p class="txt">০৬, আমি শ্রাদ্ধানুষ্ঠান এবং মৃতের উদ্দেশে পিণ্ডদান করা থেকে বিরত থাকব।</p>
    <p class="txt">০৭. আমি সে-সমস্ত কার্যাবলি থেকে বিরত থাকব যার দ্বারা ভগবান বুদ্ধের শিক্ষার অবমাননা হয়।</p>
    <p class="txt">০৮, আমি ব্রাহ্মণগণকে কোন সামাজিক অনুষ্ঠানে হিন্দু শাস্ত্রীয় বিধি অনুসারে ধর্মীয় ক্রিয়াদি সম্পাদন করতে দেব।</p>
    <p class="txt">০৯, আমি মানুষের মধ্যে সাম্যে এবং ঐক্যে বিশ্বাস করব।</p>
    <p class="txt">১০. আমি মানবসমাজে সাম্য এবং ঐক্য প্রতিষ্ঠার্থে আপ্রাণ প্রয়াস চালিয়ে যাব।</p>
    <p class="txt">১১. আমি ভগবান বুদ্ধ কর্তৃক প্রচারিত অষ্টাঙ্গ মার্গ অনুসরণ করে চলব।</p>
    <p class="txt">১২. আমি ভগবান বুদ্ধ কর্তৃক প্রচারিত দশ পারমীতা মান্য করে চলব।</p>
    <p class="txt">১৩, আমি জগতের সকল জীবের প্রতি দয়া এবং করুণা প্রদর্শন করব এবং তাদের রক্ষা করব।</p>
    <p class="txt">১৪. আমি চৌর্যবৃত্তি অবলম্বন করব না।</p>
    <p class="txt">১৫. আমি মিথ্যা বাক্য উচ্চারণ করব না এবং কখনও মিথ্যাচার করব না।</p>
    <p class="txt">১৬. আমি ইন্দ্রিয়কাম চরিতার্থ করার জন্য কোন অসাধু কার্যে লিপ্ত হব না।</p>
    <p class="txt">১৭, আমি মদ্যাদি মাদকদ্রব্য সেবন করব না।</p>
    <p class="txt">১৮. আমি জীবনে প্রতিনিয়ত অষ্টাঙ্গ মার্গ অনুশীলনের প্রয়াস করব এবং সকলের প্রতি করুণা অভ্যাস করব।</p>
    <p class="txt">১৯. আমি হিন্দুধর্ম ত্যাগ করছি কারণ হিন্দুধর্ম মনুষ্যত্বের পক্ষে ক্ষতিকর, হিন্দুধর্ম বর্ণাশ্রমভিত্তিক সমাজ ব্যবস্থার মাধ্যমে মানবসমাজে বিভেদের প্রাচীর সৃষ্টি করেছে এবং সাম্য প্রতিষ্ঠাকে প্রতিহত করেছে। তাই আমি বুদ্ধধর্মকে আনুষ্ঠানিকভাবে আমার ধর্ম হিসেবে অবলম্বন করলাম।</p>
    <p class="txt">২০. আমি দৃঢ়ভাবে বিশ্বাস করি যে ভগবান বুদ্ধ কর্তৃক প্রচারিত ধর্মই একমাত্র সত্য ধর্ম ।</p>
    <p class="txt">২১. আমি বিশ্বাস করি যে আমি জন্মান্তরিত হয়েছি।</p>
    <p class="txt">২২. আমি এতদ্বারা ঘোষণা করছি যে আমি ভবিষ্যতে ভগবান বুদ্ধ কর্তৃক প্রচারিত ধর্ম দর্শন এবং শিক্ষানুসারে জীবনযাপন করব।</p>
    <p class="txt">১৯৪৮ সালে আম্বেদকর ডায়াবেটিস রোগে ভুগছিলেন। শারীরিক অবনতির জন্য ১৯৫৪ সালের জুন থেকে অক্টোবর মাস পর্যন্ত তিনি শয্যাগত ছিলেন ও দৃষ্টিশক্তি হারান। রাজনৈতিক কারণে তিনি ক্রমশ অনেক তিক্তবিরক্ত হয়ে উঠেন, যা তার স্বাস্থ্যের জন্য কাল হয়ে দাঁড়ায়। ১৯৫৫ সালের পুরো সময় জুড়ে প্রচণ্ডভাবে কাজ করার ফলে তার শারীরিক অবস্থার অধিকতর অবনতি হয়। টানা তিন দিন "বুদ্ধ ও তার ধর্ম বইটির সর্বশেষ পাণ্ডুলিপি তৈরির পর বলা হয় যে, তিনি ৬ ডিসেম্বর ১৯৫৬ সালে তার নিজ বাড়ি দিল্লিতে ঘুমন্ত অবস্থায় চিরন্দ্রিায় শায়িত হন।</p>
    <p class="txt">একনজরে ভীমরাও রামজি আম্বেদকর</p>
    <p class="txt">ডক্টর ভীমরাও রামজি আম্বেদকর ছিলেন একজন ভারতীয় ব্যবহারশাস্ত্রজ্ঞ (অ্যারিস্ট), রাজনৈতিক নেতা, বৌদ্ধ আন্দোলনকারী, দার্শনিক, চিন্তাবিদ, নৃতত্ত্ববিদ (Anthropologist), ঐতিহাসিক, বাগী, বিশিষ্ট লেখক, অর্থনীতিবিদ, পণ্ডিত, সম্পাদক, রাষ্ট্রবিপ্লবী ও বৌদ্ধ পুনর্জাগরণবাদী। তিনি বাবাসাহেব নামেও পরিচিত ছিলেন। তিনি ভারতের সংবিধানের খসড়া কার্যনির্বাহক সমিতির সভাপতিও ছিলেন। তিনি ভারতীয় জাতীয়তাবাদী এবং ভারতের দলিত আন্দোলনের অন্যতম পুরোধা। ইনি ভারতের সংবিধানের মুখ্য স্থাপক।</p>
    <p class="txt">ডাক নাম : বাবা, বাবা সাহেব, বোধিসত্ত্ব, ভীমা, মুখ্যনায়ক, আধুনিক যুদ্ধ। জন্মস্থান : মোহ (Mhow), কেন্দ্রীয় প্রদেশ, (এখন মধ্যপ্রদেশ), ব্রিটিশ ভাতি মৃত্যুস্থান : দিল্লি, ভারত জীবনকাল : ১৪ এপ্রিল ১৮৯১ হতে ৬ ডিসেম্বর ১৯৫৬ (৬৫ বছর) জাতীয়তা : ভারতীয় উপাধি : ভারতের আইনমন্ত্রী, চেয়ারম্যান অব দ্যা কনস্টিটিউশন ড্রায কমিটি। আন্দোলন : দলিত বৌদ্ধ আন্দোলন প্রধান সংগঠন : সমথ সৈনিক দল, তফসীল সম্প্রদায়, স্বনির্ভর শ্রমিক দল (ইন্ডিপেন্ডেন্ট লেবার পার্টি (ভারত), পূর্বেকার অস্পৃশ্য জাতি সিডিউল কাস্টেস ফেডারেশন, Republican Party of India, বুডিস্ট সোসাইটি অব ইন্ডিয়া (ভারতীয় বৌদ্ধ সঙ্)। রাজনৈতিক দল : প্রজাতান্ত্রিক দল (ভারত) পুরস্কার : ভারতরত্ন (১৯৯০ সাল) ধর্ম : বুদ্ধধর্ম দাম্পত্য সঙ্গী : রামাবাই (বিয়ে ১৯০৬ সাল) ও সভিতা (১৯৪৮ সাল) শিক্ষা : এম.এ. (M.A.); পি.এইচ.ডি, (PhD.); ডি.এস-সি, (D.:.c.); এল, এল.ডি.(L.L.D.); ডি.লিট, (D.Lit.); ব্যারিস্টার (আইন) Barrister (Law) শিক্ষাক্ষেত্র : ইউনিভার্সিটি অব মুম্বাই, কলম্বিয়া ইউনিভার্সিটি, লন্ডন ইউনিভার্সিটি। বিঃ দ্রঃ লেখাটি ড, ভীমরাও রামজি আম্বেদকর গতির উদ্দেশ্যে উৎসর্গ করা ।</p>
    </div>
    <div class="react">
    </div>
    </div>
    <h1 class="title">সন্তানের নিকট মা-বাবার চিঠি</h1>
    <div class="post_box">
    <div class="post_txt">
    <p class="txt"> প্রিয় সন্তান, পুণ্য</p>
    <p class="txt">আমাদের ভালোবাসা নিও । তুমি যখন ছোট ছিলে তখন তোমাকে কত আদর-সোহাগে ও ভালোবাসা দিয়ে বড় করে তুলেছি। যথাসময়ে তোমার মৌলিক চাহিদা পূরণের জন্য চেষ্টা করেছি, মানুষ করেছি । আজ আমরা বার্ধক্যে উপনীত, দিনে দিনে দৃষ্টিশক্তি হারিয়ে ফেলছি, শ্রবণশক্তি ক্ষীণ হয়ে আসছে, দেহ-মনের শক্তি দুর্বল হয়ে যাচ্ছে। এই সময়ে আশা করব, তুমি আমাদের প্রতি আরো বেশি ধৈর্যশীল ও যত্নবান হবে, আমাদের কোনো কাজে বিরক্ত হবে না। যখন তুমি ছোট ছিলে, মাত্রই হাঁটতে শিখছিলে তখন তোমাকে হাঁটতে-দাড়াতে সাহায্য করেছিলাম, তোমার পাশে ছিলাম । বয়স্ক লোকের একটা সাধারণ দোষ সহজে রেগে যাওয়া । আমাদেরও হয়ত তা-ই হয়। বার্ধক্যে উপনীত হলে তুমি তা নিজেই বুঝতে পারবে । আশা করি এই ব্যাপারেও তুমি ধৈর্য ধরবে। আমরা জানি, তুমি আমাদের প্রতি অনেক ধৈর্যশীল ও যত্নবান । মনে পড়ে কি তোমার, সেই ছোট থেকেই তোমাকে রাজবন বিহারে নিয়ে যেতাম। শ্রদ্ধেয় বনভন্তেকে ও ভান্তেদের দেখে তুমি খুশি হতে । আমরা লোকোত্তর ধর্মজ্ঞানে অভিজ্ঞ নয়, কিন্তু শ্রদ্ধেয় বনভন্তের নিকট যে সুশিক্ষা লাভ করেছি সেই আলোকে তোমাকে সাধারণ শিক্ষায় ও ধর্মীয় শিক্ষায় সুশিক্ষিত করে তোলার চেষ্টা করেছি। তোমাকে পুণ্যকর্মে উৎসাহিত করেছি, পাপ হতে রক্ষা করার চেষ্টা করেছি । মৈত্রী, করুণা, দয়া, ন্যায়, সততা, ধৈর্য, সহনশীলতা প্রভৃতি সৎগুণাবলী এবং স্বীয় ভাষা-সংস্কৃতি-ঐতিহ্যের প্রতি ভালোবাসা ও কিছু করার সদিচ্ছা প্রভৃতি শিক্ষা দিয়ে আলোকিত করার চেষ্টা করেছি। দান, শীল, ভাবনা তথা সদ্ধর্ম আচরণ ও অনুশীলন এবং দেশ ও দশের জন্য বিভিন্ন কল্যাণমূলক কাজ করা মঙ্গলজনক সেই শিক্ষাও দিয়েছি। প্রিয় সন্তান, আমাদের দেয়া বিভিন্ন সৎ শিক্ষা তুমি আচরণ করার চেষ্টা করতে এবং তাতে তুমি অনেকটা সফল বলা যায় । সন্তানের ভালো আচরণ ও কর্মাবলী দেখে যাওয়া প্রতিটি মা-বাবারই গর্বের বিষয়। আমাদেরও সৌভাগ্য তোমার মতো সন্তান লাভ করেছি। আজ তুমি বড় হয়েছে, সন্তানের পিতা হয়েছ, তারপরও তোমার প্রতি আমাদের ভালোবাসার কমতি নেই, উপদেশ দেয়ারও শেষ নেই, তোমার সুখ-মঙ্গল কামনা করাই যে আমাদের একান্ত কাম্য । আমরা যেমন তোমার মতো সন্তান পেয়েছি, তেমনই এটাও চাই যে তুমিও যেন ভালো সন্তান পেয়ে থাক। আজকের এই দিনে তাই তোমার প্রতি আমাদের আরো কিছু উপদেশ ও পরামর্শ রইল ।</p>
    <p class="txt">মনে রাখবে, মা-বাবাই হল সন্তানের প্রথম ও প্রধান শিক্ষাদাতা । তোমার সন্তান যেন সৎগুণাবলীর অধিকারী হতে পারে; আদর্শবান, চরিত্রবান ও সুশীল হতে পারে; ধর্মীয়ভাবে উন্নত জীবনযাপন করতে পারে, সেজন্য অনেক শিক্ষার মধ্যে কতগুলো প্রয়োজনীয় শিক্ষা দেয়া অতি জরুরি। তার চেয়ে যেটা বেশি জরুরি সেটা হলো ছোটকাল থেকেই সন্তানদের সেই ভালো শিক্ষাগুলো দেয়া। অর্থাৎ সঠিক সময়ে সঠিক শিক্ষা দেয়া, বড় হোক তারপর দেব এমন আশা করো না। কেননা ছোটকাল থেকে ভালো শিক্ষা না পেয়ে বড় হলে সে সেভাবেই গড়ে উঠবে, তখন তোমার কথা শুনবে বলে আশা কর কি? দেখা যাবে তখন তুমি তোমার সন্তানকে আর সামলাতেই পারছে না । সব মা-বাবাই তাদের সন্তানদের ভালোবাসে। কিন্তু সন্তান মানুষ করতে গিয়ে শুধু ভালোবাসা দিলে হবে না, সুশিক্ষা দরকার। তুমি যদি তোমার সন্তানকে সত্যিকারভাবে ভালোবাসো তবে ছোটকাল থেকেই সুশিক্ষা দিও; সুশিক্ষা না দেয়া বা কুশিক্ষা দেয়া সন্তানের সাথে শত্রুতা করার সামিল। তুমি তো দেখেছ, অনেক মা-বাবা কীভাবে তাদের সন্তানদের হাতে লাঞ্চিত হয়ে থাকে! কেন এমন হয়? নিশ্চয়ই সুশিক্ষার অভাবে। আর সবকিছু ঠিকমত চলার পরও বা সুশিক্ষা দেয়ার পরও যদি সন্তানের কাছ থেকে খারাপ ব্যবহার পাও তবে মনে করবে, এটা নিশ্চয় তোমার অতীত জন্মের কৃতকর্মেরই ফল। যা হোক, এবার বলছি, শোন—</p>
    <p class="txt">০১. যথাসময়ে বিদ্যাশিক্ষা : সন্তানকে যথাসময়ে বিদ্যাশিক্ষার জন্য স্কুলে ভর্তি করিয়ে দেবে এবং যথোপযুক্ত আদর, যত্ন ও শাসনের মাধ্যমে এবং সন্তানের যাবতীয় আচার-আচরণ, রুচি-অভিরুচি ও দেহ-মনের চাহিদার উপর ভিত্তি করে শিক্ষার ব্যবস্থা করবে।</p>
    <p class="txt">০২. মানসিক চাপ মুক্ত জীবন : অন্যের চেয়ে সবকিছু যেন বেশি বেশি অর্জন করতে পারে সেজন্য সন্তানকে চাপ প্রয়োগ করবে না। অন্যের সন্তানের সাথে বিশ্রীভাবে তুলনাও করবে না। এতে কিন্তু সন্তানেরা মানসিক চাপের শিকার হবে। তোমার সন্তানকে যে চিকিৎসক, প্রকৌশলী হতে হবে এমন তো নয়! তোমার সন্তান তেমন মেধা-স্মৃতি শক্তির অধিকারী নাও হতে পারে। কাজেই সন্তানের মেধা, বুদ্ধি, আগ্রহ-অনাগ্রহ প্রভৃতি বিচার-বিবেচনা করে যতটা সম্ভব পড়াশোনায় সাফল্য অর্জন ও সমাজে প্রতিষ্ঠিত হওয়ার জন্য উৎসাহিত করতে হবে এবং সেরূপ পদক্ষেপ নিতে হবে।</p>
    <p class="txt">০৩. কথাবার্তায় সংযমতা : মিথ্যা কথা, কর্কশ কথা, ভেদ কথা, আজে-বাজে কথা না বলার অভ্যাস ছোট থেকেই গড়ে তুলতে হবে। অর্থাৎ কথাবার্তায় সংযমতার শিক্ষা দিতে হবে। দেখা যায় যে, অনেক মা-বাবাই সংকীর্ণ মানসিকতাসম্পন্ন, সন্তানের সামনেই অনৈতিক-অমার্জিত কথাবার্তা বলে থাকে। এ বিষয়ে মা-বাবাকে যত্নশীল হতে হবে । বলা যায়, মা- বাবার নিজেদেরই দৃষ্টান্ত স্থাপন করে সঠিকভাবে কথা বলতে হবে বা মার্জিত কথাবার্তা ও সত্যবাদী হতে হবে। কথাবার্তায় সংযমভাব থাকলে অন্য সৎগুণাবলীও উদ্ভাসিত হওয়ার সুযোগ পাবে ।</p>
    <p class="txt">০৪. সততা : সন্তান মানুষের মতো মানুষ হয়ে উঠুক, এটা যদি চাওয়া হয় তাহলে সততার শিক্ষা দিতে হবে। এতে সন্তান হবে সৎ এবং আজীবন সৎ লোক হিসেবে সমাজে সুপরিচিত হবে।</p>
    <p class="txt">০৫. ধৈর্য-সহনশীলতার শিক্ষা : এই শিক্ষার মাধ্যমে সন্তান আত্মসচেতন হতে শিখবে, সহ্যশক্তি অর্জন করতে পারবে। শারীরিকভাবে কঠোর পরিশ্রম ও কষ্ট সহ্য করতে পারবে। মানসিকভাবেও শক্তিশালী হবে, কোনো দুঃখ-কষ্টে সহজে মনোবল ভেঙে পড়বে না, হীনমন্যতাই ভুগবে না।</p>
    <p class="txt">০৬. সঠিক সময়ে সঠিক কাজ করা : কখন ঘুমাতে যাবে, কখন ঘুম থেকে উঠবে, কখন পড়বে, কখন খেলবে, কখন টিভি দেখবে সবকিছুই সঠিক সময়ে করতে হবে। বিশেষ করে অলসতাকে এক বিশেষ রোগ বলা যায়। অলসতা হল এমনই এক খারাপ অভ্যাস যার জন্য বিভিন্ন সমস্যা দেখা দিতে পারে। কাজেই অলসতা ত্যাগ করে, যে সময়ের কাজ সে সময়ে যেন করে, সেই অভ্যাস ছোট থেকেই সন্তানের মাঝে গড়ে তুলতে হবে। বর্তমানে ছেলেমেয়েদের মাঝে টিভি, মোবাইল, কম্পিউটার, ইন্টারনেট—এসব কিছু বিশেষ নেশার সৃষ্টি করেছে। নতুন যুগের চাহিদা হিসেবে এটা অস্বীকার করারও উপায় নেই, এতে লাভ-ক্ষতি দুটোই আছে—ব্যবহারের উপর কথা। সে সব কিছু ব্যবহার করুক—তাতে আপত্তি নেই—কেননা ভালো ব্যবহারে অনেক ভালো শিক্ষা পাওয়া যায় । কিন্তু অনেকে আছে, পড়াশোনা শিকেয় তুলে কম্পিউটার-ইন্টারনেটকেই নিজের জীবন ভাবতে শুরু করে । এমন হলে হবে না, তাই সেসব কিছু ব্যবহারের উপর নিয়ন্ত্রণ থাকা জরুরি, অর্থাৎ নির্দিষ্ট একটা সময় বেঁধে দিতে হবে।</p>
    <p class="txt">০৭. সন্তানের যৌবনের সময়টাতে বিশেষ দৃষ্টি : একদিক দিয়ে যৌবনকাল জীবনের শ্রেষ্ঠ সময় আরেক দিকে ভোগ-বিলাসের সময়ও বলা যায়। এ সময়ে আসক্তির প্রলোভনে পড়ে অনেক ছেলেমেয়ে নিজের সৎগুণাবলী জলাঞ্জলি দেয়; মা-বাবা, পরিবার-পরিজন, জাত-ধর্ম সব ত্যাগ করে। প্রমত্ততার কারণেই দুঃশীল আচরণ করে, পাপকর্ম করতে উৎসাহিত হয়। অথচ সৎসাহস, পরোপকার, বিদ্যানুরাগ, ধর্মানুরাগ এবং অধ্যবসায়ের মাধ্যমে জীবনের এই শ্রেষ্ঠ সময়টাকে কাজে লাগিয়ে যুবক-যুবতীরা নিজের, পরিবারের, সমাজের ও দেশের মঙ্গলের জন্য বিশেষ অবদান রাখতে পারে । ধর্ম ও জ্ঞানসমম্বিত জীবনই শ্রেষ্ঠ জীবন । তাই যৌবনের এই বিশেষ সময়টাতে অভিভাবক হিসেবে তুমি সন্তানের দিকে বিশেষ দৃষ্টি দেবে।</p>
    <p class="txt">০৮. স্বীয় ভাষা-সংস্কৃতি-জাতির প্রতি শ্রদ্ধাবোধ : এই সমস্যাটা খুব বেশি পরিলক্ষিত হয় যে, আজকালকার ছেলেমেয়েদের যেন নিজের ভাষা, সংস্কৃতি, সমাজ, জাতির প্রতি শ্রদ্ধাবোধ নেই! কেমন যেন উদাসীনতা! এমন হলে চলবে কীভাবে? এই প্রসঙ্গে শুধু একটা কথা বলব-নিজেদের ভাষা-সংস্কৃতিকে যদি নিজেরাই শ্রদ্ধাবোধ না দেখায়, ভালো না বাসি তবে অন্যখান থেকে কেউ এসে কি ভালোবাসা, সম্মান, শ্রদ্ধাবোধ দেখিয়ে দিয়ে যাবে? তাই তুমি তোমার সন্তানদের বেলায় এই বিষয়ে সঠিক শিক্ষা দেয়ার চেষ্টা করবে ।</p>
    <p class="txt">০৯, মানবিক গুণাবলীর গুরুত্ব : এই সমস্যাটাও খুব বেশি পরিলক্ষিত হয় যে, মা-বাবারা শুধু সন্তানদের পড়াশোনায় সাফল্য, সামাজিকভাবে প্রতিষ্ঠিত হওয়া এবং ধন-সম্পত্তি অর্জনের দিকে বিশেষ জোর দেয় ও উৎসাহিত করে থাকে। কিন্তু মৈত্রী, করুণা, দয়া, ন্যায়, সততা, কৃতজ্ঞতা, ধৈর্য, সহনশীলতা প্রভৃতি মানবিক সৎগুণাবলী ততটা গুরুত্ব দেয় না। সত্যি বলতে কি, যেসব ছেলেমেয়েরা এমনভাবে গড়ে উঠে তাদের মধ্যে বেশির ভাগই মা-বাবার দুঃখের কারণ হয়ে উঠে। অর্থাৎ ছেলেমেয়েরা কোনো উপলক্ষ পেলে বিপথগামী হয়, তখন মা-বাবা দীর্ঘনিঃশ্বাস ছেড়ে হয়ত বলে— আহ! আমার ছেলে (মেয়ে) কেন এমন হল? তাকে তো কত আদর-সোহাগ-ভালোবাসা দিয়েছি, কলেজ-বিশ্ববিদ্যালয়ে পড়াচ্ছি, তাহলে সে কেন এমন হল? আমাদের প্রতি সে কেন এমন অমানবিক হল? সে কেন কৃতজ্ঞতাবোধ হারিয়ে ফেলল? তাই তো বলি, সন্তানকে মানুষ করতে গিয়ে শুধু ভালোবাসা দিলে হবে না, ভালো স্কুল-কলেজ-বিশ্ববিদ্যালয়ে পড়ালে হবে না, ছোটকাল থেকেই সুশিক্ষা বা মানবিক গুণাবলী সমূহ নিজের মধ্যে আয়ত্ব করার শিক্ষা দিতে হবে।</p>
    <p class="txt">১০. ধর্মীয় শিক্ষা : সাধারণভাবে শিক্ষা দুপ্রকার বলা যায়, যথা : (ক) সাংসারিক জ্ঞানের শিক্ষা, (খ) ধর্মীয় জ্ঞানের শিক্ষা। সংক্ষেপে তোমাকে শুধু এটুকুই বলব, সাংসারিক জ্ঞানের শিক্ষাকে পরিপূর্ণতা দিতে হলে অবশ্যই ধর্মীয় শিক্ষা দিতে হবে। তোমাকে আগেই বলেছি, ধর্ম ও জ্ঞানসমন্বিত জীবনই শ্রেষ্ঠ জীবন। মনে রাখবে, ধর্মীয় শিক্ষা দেয়া অতি জরুরি। ধর্মীয় শিক্ষার মাধ্যমে একজন মানুষ সৎ ও সত্যের পথে চলতে উৎসাহিত হয় এবং ধর্মাচরণকারীর সুরক্ষা, উন্নতি ও শ্রীবৃদ্ধি হয়ে থাকে। কাজেই সন্তানকে একজন আদর্শবান মানুষ হিসেবে দেখতে চাইলে সাংসারিক জ্ঞানের শিক্ষা দেয়ার সাথে সাথে অবশ্যই ধর্মীয় শিক্ষা দিয়ে সন্তানকে ধর্মসম্মত জীবন যাপনে উৎসাহিত করতে হবে । প্রিয় সন্তান, এসব বিভিন্ন শিক্ষার মাধ্যমে যদি তুমি তোমার সন্তানদের সুশিক্ষিত করে তুলতে পারো তবে আশা করা যায়, আমাদের আগামী প্রজন্ম চৌকস, প্রজ্ঞাবান এবং মানুষের মতো মানুষ হয়ে উঠবে। আশা করি, তুমি সবসময় সুখে থাকবে । তুমি সন্তান হিসেবে আমাদের অনেক ভালোবাসা দিয়েছো, যত্ন নিয়েছে । আশীর্বাদ করি, তোমাদের সবার সুখ ও সুগতি লাভ হোক!</p>
    <p class="txt">ইতি-</p>
    <p class="txt">তোমার মা-বাবা</p>
    </div>
    <div class="react">
    </div>
    </div>
      
`;
var url = location.href.includes('app.html')
if(!url){
    console.log(url)
    document.getElementById('post_container').innerHTML = post_txt
    readhelper();
}