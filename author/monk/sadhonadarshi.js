var post_txt = `
<h1 class="title">পৃথিবীর সকল মানুষই পরস্পর ঘনিষ্ঠ আত্মীয়</h1>
    <div class="post_box">
    <div class="post_txt">
    <p class="txt"><span>টাইটেলটি দেখে অনেকে হয়তো বিস্মিত হতে পারেন, কৌতুহল জাগতে পারে যে</span><span>—</span><span> এই বিশাল পৃথিবীর অসংখ্য মানুষ কীভাবে একে-অন্যে আপনজন হতে পারে! আসলেই বিস্মিত হবার কিছু নেই। কৌতুহল জাগারও কোনো জটিল রহস্য লুকিয়ে নেই। এটা খোদ তথাগত বুদ্ধের খুব সহজ-সরল বাণী। যারা বৌদ্ধদর্শন সম্পর্কে অভিজ্ঞ তাঁরা হয়তো টাইটেলটি দেখে বুঝে গেছেন। আর যারা অনভিজ্ঞ তারা জানার জন্য উৎকর্ণ হয়ে আছেন। তাহলে আসুন, দেরী না করে ধীরে ধীরে জেনে নিই বুদ্ধের সহজ-সরল বাণীটি, কেন তিনি সকল মানুষ একে-অপরের আপনজন বলেছেন।</span></p>
    <p class="txt">একজন খাঁটি বৌদ্ধ এটা দৃঢ়ভাবে বিশ্বাস করে যে, একজন মানুষ অতীতে অসংখ্য অসংখ্য জন্ম ফেলে এসেছে বা অগণিতবার জন্ম গ্রহণ করেছে। কিন্তু আমাদের সাধারণ ভিক্ষু, গৃহীদের মধ্যে কেউ কী সেই পূর্বজন্ম সমূহ বাস্তবে দেখেছি? স্মরণ করতে পারি? না, কেউ দেখিনি, স্মরণও করতে পারি না। কেবলমাত্র ধর্মীয় বই পড়ে, অথবা ভিক্ষুদের কাছ থেকে শুনে অন্তরে বিশ্বাস জন্মেছে, আমাদের গণনাতীত পূর্বজন্ম ছিল । তবে, আমরা কেউ পূর্বজন্মকে না-দেখলেও কিংবা স্মরণ করতে না-পারলেও যারা অভিজ্ঞালাভী, পূর্বজন্ম দেখার ও স্মরণ করার মতো তথৈবচ জ্ঞান অধিগত করেছেন, তারাই স্বয়ং দেখে থাকেন, স্মরণ করতে পারেন, এবং প্রমাণসহ প্রচারও করেন।</p>
    <p class="txt">যেমন, পূর্বজন্ম স্মরণ করার জ্ঞানের ব্যাপারে "শ্রামণ্যফল সূত্রে" এভাবে বর্ণনা আছে: সে (অভিজ্ঞালাভী) এমন সমাহিত চিত্ত নিয়ে, পরিশুদ্ধ, নিখাদ, উপক্লেশ বিগত, কোমল, কাজের উপযোগী, স্থির অবিচলভাব প্রাপ্ত হয়ে পূর্বজন্ম স্মরণ জ্ঞানের জন্য চিত্তকে নমিত করেন। সে অনেক প্রকার পূর্বজন্মকে স্মরণ করে। যেমন- এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, একশ জন্ম, হাজার জন্ম, লক্ষ জন্ম, কোটি জন্ম, অনেক প্রলয় কল্প, অনেক সৃষ্টি কল্প, অনেক প্রলয়-সৃষ্টি কল্পে, " আমি অমুক হয়ে এই নামে এই বংশে এই চেহারা, এই খাদ্য, এমন সুখ-দুঃখ ভোগ করেছি, এমন আয়ু ছিল। সেখান থেকে চ্যুত হয়ে অন্যখানে উৎপন্ন হয়েছি। সেখানে আরও আমি অমুক হয়ে এই নামে এই বংশে এই চেহারা, এই খাদ্য, এমন সুখ-দুঃখ ভোগ করেছি, এমন আয়ু ছিল। তা থেকে চ্যুত হয়ে এখানে উৎপন্ন হয়েছি।" এভাবে বৈশিষ্ট্যগুলোসহ বিস্তারিতভাবে অনেক প্রকার পূর্বজন্মকে স্মরণ করেন অভিজ্ঞালাভীরা। ( দী.নি.১.২. ৯২)।</p>
    <p class="txt"><span>বুদ্ধঘোষ বিরচিত বিখ্যাত গ্রন্থ বিশুদ্ধিমার্গে বর্ণানা আছে, কেবলমাত্র ছয় জন পূর্বজন্ম স্মরণ করতে পারেন। তারা হলেন</span><span>—</span><span> অন্য ধর্মাবলম্ভী তির্থীয় অভিজ্ঞালাভী সন্ন্যাসী, বুদ্ধের সাধারণ শ্রাবকেরা, মহাশ্রাবকেরা, অগ্রশ্রাবকেরা, পচ্চেক বুদ্ধগণ ও সম্যক সম্বুদ্ধগণ। অন্য তির্থীয় অভিজ্ঞালাভী সন্ন্যাসীরা চল্লিশ কল্প পর্যন্ত পূর্বজন্ম স্মরণ করতে পারেন। বুদ্ধের সাধারন শ্রাবকেরা একশ থেকে হাজার কল্প স্মরণ করতে পারেন। আশিজন মহাশ্রাবক লক্ষ কল্প স্মরণ করতে পারেন। দুই অগ্রশ্রাবক এক অসংখ্য কল্প স্মরণ করতে পারেন। পচ্চেক বুদ্ধগণ দুই অসংখ্য কল্প স্মরণ করতে পারেন। কিন্তু সম্যক সম্বুদ্ধগণের কোনো সীমা পরিসীমা নেই। তারা যত ইচ্ছা তত স্মরণ করতে পারেন।</span></p>
    <p class="txt">তির্থীয় সন্ন্যাসীদের পূর্বজন্ম স্মরণ জ্ঞান হল, জোনাকি পোকা আলোয় দেখার মতো। সাধারণ শ্রাবকদের হয় বাতির আলোয় দেখার মতো। আশি জন মহাশ্রাবকদের হয় মশালের আলোয় দেখার মতো। দুই অগ্রশ্রাবকদের হয় শুকতাঁরার আলোয় দেখা মতো। পচ্চেক বুদ্ধগণের হয় চাঁদের আলোয় দেখার মতো। সম্যক সম্বুদ্ধগণের হয় হাজারো রশ্মিতে উদ্ভাসিত শরতকালের সূর্যের আলোয় দেখার মতো। (৫০০-৫০১ পৃ )।</p>
    <p class="txt">উপরিউক্ত ছয় জন পূর্বজন্ম স্মরণকারীর মধ্যে আমরা কেউ নয়। আমাদের কারোর তাদৃশ পূর্বজন্ম স্মরণ করার মতো জাতিস্মর জ্ঞানও নেই। যার দরুন আমরা সেই জ্ঞানের অভাবে অতীত জন্মের কথা স্মরণ করতে পারি না বা দেখতে পায় না। অতীত জন্মের কথা বাদই দিলাম, দুই-তিন দিন আগে কে কি তরকারী দিয়ে ভাত খেয়েছি, কি কি চিন্তা করেছি, সেগুলোও স্মরণ করতে পারবো কিনা সন্দেহ।</p>
    <p class="txt">ছয় জন পূর্বজন্ম স্মরণকারীর মধ্যে তথাগত বুদ্ধ যে সীমাহীন জন্ম স্মরণ করতে পারেন, তা থেকে স্পষ্ট প্রতীয়মান হয় যে, একজন মানুষ অতীতে লক্ষ লক্ষ, কোটি কোটি, অনন্ত অনন্ত জন্ম ফেলে এসেছে । সংযুক্ত নিকায়ের নিদান বর্গে "তৃণকাষ্ঠ সূত্রে" বুদ্ধ বলেছেন, মানুষের বা সত্ত্বগণের কখন ও কোন সময় হতে জন্ম পরিক্রমা বা সংসার পরিভ্রমণ শুরু হয়েছে, সেটা দেখা যায় না। কারণ, এই সংসার আদি অবিদিত। এই সংসার আদি নেই, অন্তও নেই।</p>
    <p class="txt">এবার মূল প্রসঙ্গে ফিরে আসি। উপরে প্রবন্ধের টাইটেলটি নাম দিয়েছি, "পৃথিবীর সকল মানুষ একে-অপরের ঘনিষ্ঠ আত্মীয়" সেই কথার মর্মার্থটি প্রাগুক্ত পূর্বজন্ম স্মরণ আলোচনার মাঝে নিহিত আছে । এবার আলোচ্য বিষয়টি আরও একটু পরিষ্কার হবার জন্য বিস্তারিত আলোচনায় আসা যাক।</p>
    <p class="txt">অনন্ত মহাকালের সংসার যাত্রায় আমরা যে অসংখ্য অসংখ্য জন্ম নিয়েছি, সেই অসংখ্য জন্মে কত অসংখ্য পিতামাতা, ভাই-বোন, পুত্র-কন্যা, আত্মীয়-স্বজনের সাথে দেখা হয়েছে, তার সংখ্যা হিসাব করে কখনও শেষ করা যাবে । তথাগত বুদ্ধ যদি স্রেফ পূর্জজন্ম বা পূর্বজ্ঞাতিদের স্মরণ করে করে থাকতেন, তাঁর পুরো পরমায়ু শেষ হয়ে যেত, তবু শেষ করতে পারতেন না, এবং তাঁর উপলব্ধিজাত সত্যধর্ম চারি আর্য সত্য, প্রতিত্য সমূৎপাদ নীতি জ্ঞান অনভিব্যক্ত অবস্থায় থেকে যেত। সেটা সহজভাবে বুঝার জন্য তথাগত বুদ্ধ উপমা দিয়েছেন এভাবে: "হে ভিক্ষুগণ, মনে কর, যদি কোনো ব্যক্তি এ জম্বুদ্বীপে যত তৃণকাষ্ঠ, শাখাপল্লব আছে, সেই সমস্ত তৃনকাষ্ঠ কেটে চার আঙ্গুল প্রমাণ গুটি করে "এটা আমার মাতা, এটা আমার মাতার জননী, এই আমার পিতা, এই আমার পিতার জনক বলে এক একটি গুটি বা টুকরো নিক্ষেপ করে । তাহলে এই জম্বুদ্বীপের সেই তৃনকাষ্ঠ, শাখাপল্লব শেষ হয়ে যাবে, তবুও সেই ব্যক্তির পিতামাতা ও পিতামাতার জনক-জননীর (নানা-নানি) সংখ্যা ফুরাবে না।" তার কারণ, এ সংসারের গোড়া জানা যায় না। (সং.নি.২.১২৪-১২৫)।</p>
    <p class="txt">বুদ্ধ আরও বলেছেন, "হে ভিক্ষুগণ, এই দীর্ঘকাল সংসার পরিভ্রমণের মধ্যে এমন কোনো প্রাণী নেই, যে পূর্ব তোমাদের মাতা হয়নি। এমন কোনো প্রাণী নেই, যে পূর্বে তোমাদের পিতা হয়নি। এমন কোনো প্রাণী নেই, যে পূর্বে তোমাদের ভ্রাতা হয়নি। এমন কোনো প্রাণী নেই, যে পূর্বে তোমাদের ভগ্নি হয়নি। এমন কোনো প্রাণী নেই, যে পূর্বে তোমাদের পুত্র হয়নি। এমন কোনো প্রাণী নেই, যে পূর্বে তোমাদের কন্যা হয়নি।</p>
    <p class="txt">তার কারণ কী? ভিক্ষুগণ, এই সংসার আদি অবিদিত। অবিদ্যা নীবরণ ও তৃষ্ণা সংযোজনে আবদ্ধ, সংসারবর্তে ধাবমান, সংসরণকারী সত্ত্বগণের পূর্বান্ত দেখা যায় না । ভিক্ষুগণ, এভাবে তোমরা সুদীর্ঘকাল তীব্র দুঃখ ও ধ্বংসলীলা অনুভব করেছ আর শ্মশান বৃদ্ধি করেছ। তদ্ধেতু তোমাদের সকল সংস্কারের প্রতি উদাসীন, অনাসক্ত ও বিমুক্ত হওয়া উচিত। (সং.নি.২.১৩৭-১৩৮-১৩৯-১৪০-১৪১-১৪২)।</p>
    <p class="txt">উপরিউক্ত বুদ্ধের দেশিত উপমাগুলি থেকে স্পষ্ট বুঝা যায়, অতীতে ও বর্তমানের পৃথিবীর সকল মানুষ, সকল প্রাণী একে-অন্যে ঘনিষ্ঠ আত্মীয় ছিলাম। জাতিস্মর জ্ঞানের অভাবে হয়তো পূর্বজন্মের পিতামাতা, ভাই-বোন, পুত্র-কন্যা, নানা-নানী, কাকা-কাকী, জ্যাঠা-জ্যাঠি, বন্ধু-বান্ধব ও ঘনিষ্ঠ উপকারী আত্মীয়-স্বজনদের সাথে এই জীবনে দেখা-সাক্ষাৎ হলেও চিনতে পারছি না। বুদ্ধ মতে, যাদের আমরা প্রতিদিন দেখতে পাচ্ছি, যার সাথে কথা-বার্তা বলছি, ওঠা-বসা করছি এবং পৃথিবীতে যত অদেখা, অচেনা, অজানা মানুষ কিংবা প্রাণী আছে তাঁরাও কোনো না কোনো জন্মে নির্ঘাত আমাদের গর্ভধারিনী মা, জন্মদাতা পিতা, এক মায়ের সহোদর ভাই-বোন, স্নেহের ও প্রাণের পুত্র-কন্যা, কাকা-কাকী, জ্যঠা-জ্যাঠি ও ঘনিষ্ঠ আত্মীয় সম্পর্ক ছিল।</p>
    <p class="txt">দুই-তিন জন্মের আগে যারা নাকি আমাদের মা-বাবা, ভাই-বোন, আত্মীয়-স্বজন ছিলেন এবং যাদের সাথে সুসম্পর্ক ছিল, তাদের সাথে এই জীবনে দেখাদেখি হলে আপনা-আপনি মনের মধ্যে একটা প্রীতিভাব জেগে উঠে, ভালবাসা সৃষ্টি হয়, তাঁর প্রতি মন দুর্বল হয়ে পড়ে। তাই তো মাঝে মাঝে কোনো অচেনা মানুষের সাথে দেখা হলে, মনে হয় যেন তাকে কোথাও দেখেছি। পূর্ব পরিচিত মানুষের মতো লাগে । অথচ তার সাথে কখনও দেখা হয়নি এবং জীবনেও কোনো কথা-বার্তা আদান-প্রদানও হয়নি। হঠাৎ দেখা অচেনা মানুষকে নিয়ে সেই ধরনের অনুভূতি কী কারণে সঞ্চার হয়ে থাকে? বুদ্ধ মতে সেটা হওয়ার কারণ হলো, পূর্বজন্মের মাতাপিতা, ভাই-বোন, পিতা-পুত্র ভালবাসার বন্ধনের সংস্কার।</p>
    <p class="txt">সেজন্য বলা হয়েছে,</p>
    <section class="gatha">
    <p class="txt">"অতীত জন্মের যদি ঘটে থাকে প্রেম-প্রীতি ভালোবাসা,</p>
    <p class="txt">তৃষ্ণার বন্ধন মধুর মিলন প্রগাড় মোহের নেশা;</p>
    <p class="txt">ভব-ভবান্তরে দেখা হলে কবু, একে-অন্যের সহিত জেগে উঠে, </p>
    <p class="txt">হৃদয়ে স্নেহ-ভালবাসা, দেখে হয় বিমোহিত।</p>
    <p class="txt">সংস্কারবশে হয় আপনা হতে</p>
    <p class="txt">তীব্রতর আকর্ষন, এসে পড়ে চিত্তে মমতা লালসা ।"</p>
    </section>
    <p class="txt">বিষয়টি পরিস্কার হওয়ার জন্য বুদ্ধের সময়কালে আলোড়ন সৃষ্টিকারী একটি চিত্তাকর্ষক বাস্তব ঘটনার সারসংক্ষেপ এখানে তুলে ধরছি। </p>
    <p class="txt"><span>ভগবান বুদ্ধ এক সময় ভিক্ষুসংঘ পরিবৃত হয়ে সাকেত নগরে পিণ্ডচরণে গিয়েছিলেন। সেখানে এক বৃদ্ধ ব্রাহ্মণ দশবল বুদ্ধকে দেখে বুদ্ধের পায়ে নিপতিত হয়ে পদগুল্ফদ্বয়কে দৃঢ়ভাবে আলিঙ্গন করে বললেন, ''বাবা, মাতা-পিতা বৃদ্ধ হলে পুত্রগণের কী দেখাশুনা ও সেবা-শুশ্রুষা করা উচিত নয়? কেন তুমি এতকাল একবারও আমাদের দর্শন করতে আসনি? আমি না হয় এখন তোমাকে দেখলাম, পুত্র, তোমার মাতাকে বাড়ীতে গিয়ে একবার দেখে এসো। বৃদ্ধ ব্রাহ্মণের অনুরোধে বুদ্ধ তাদের বাড়ীতে গেলেন। বাড়ীতে গিয়ে বৃদ্ধা ব্রাহ্মণীও বুদ্ধকে দেখতে পেয়ে ব্রাহ্মণের ন্যায় বলতে লাগলেন</span><span>—</span><span> ''বাবা, মাতা বৃদ্ধ হলে পুত্রগণের কী মাতাকে সেবা করা উচিৎ নয়? এতকাল কোথায় ছিলে বাবা? কেন আমাকে একবারও দর্শন করতে আস নি? তথাগত বুদ্ধও মৌনভাবে সেই বৃদ্ধ ব্রাহ্মণ-ব্রাহ্মণীদের মাতা-পিতা হিসেবে স্বীকার করলেন। যথা সময়ে ব্রাহ্মণের ঘরে বুদ্ধ স্বশিষ্যসহ ভোজন করলেন। ভোজন করার পর বুদ্ধ তাদেরকে ধর্মদেশনা দিয়ে বিহারে ফিরে আসলেন। কিন্তু বিহারে ফেরার সময় বুদ্ধকে যে কোনো সময় পিণ্ডচরণে আসতে পারবে বলে ব্রাহ্মণ ফাং করে রেখেছিলেন। তখন হতে বুদ্ধ মাঝে মাঝে সেই ব্রাহ্মণের ঘরে পিণ্ডচরণে যেতেন এবং প্রতিবারে ধর্ম দেশনা দিয়ে আসতেন। পরবর্তীতে সেই বৃদ্ধ ব্রাহ্মন-ব্রাহ্মণী তথাগত বুদ্ধের ধর্ম দেশনা শুনে একেবারে অনাগামী মার্গফল লাভ করেছিলেন।</span></p>
    <p class="txt">এদিকে ভিক্ষুদের মাঝে হৈ চৈ পড়ে গেলো, পরস্পর আলোচনা করতে লাগলেন। সবাই জানে, ভগবান বুদ্ধের মাতা-পিতা হলেন শুদ্ধোধন রাজা ও মাতা হলেন মহামায়া । কেন সেই বৃদ্ধ ব্রাহ্মণ-ব্রাহ্মণী তথাগতকে পুত্র হিসেবে সম্বোধন করেন এবং ভগবান বুদ্ধও তাদেরকে মাতা-পিতা হিসেবে স্বীকার করে নিয়েছেন। কী ব্যাপার বলুন তো? বুদ্ধ দিব্যকর্ণ জ্ঞানে ভিক্ষুদের আলোচ্য বিষয়টি শুনতে পেলেন এবং সেই ভিক্ষুদের মনের উত্থিত সন্দেহ দূরীকরনার্থে সেখানে গেলেন। সজ্জিত আসনে উপবেশন করে ভগবান বুদ্ধ ভিক্ষুদের জিজ্ঞেস করলেন, "হে ভিক্ষুগণ, তোমরা অনেক্ষণ ধরে কী বিষয় নিয়ে আলোচনা করছ? প্রত্যুত্তরে ভিক্ষুরা বললেন, ভগবান, আমরা আলোচনা করছি যে, বৃদ্ধ ব্রাহ্মণ-ব্রাহ্মণীকে নিয়ে। আমরা জানি, আপনার মাতা-পিতা হলেন শুদ্ধোধন রাজা ও মাতা হলেন মহামায়া। কেন সেই ব্রাহ্মণ-ব্রাহ্মণী আপনাকে পুত্র হিসেবে সম্বোধন করেন, এবং আপনিও তাদেরকে মাতা-পিতা হিসেবে স্বীকার করেছেন? এই বিষয় নিয়ে আমরা আলোচনা করছি।</p>
    <p class="txt"><span>তখন বুদ্ধ বললেন, ''হে ভিক্ষুগণ, তোমরা তো শুধু ইহ জন্মটা দেখতে পাচ্ছ, অতীতে কত অগণিত অগণিত জন্ম নিয়েছ, তা কী তোমাদের জানা আছে? ভিক্ষুরা বললেন</span><span>—</span><span> না, প্রভু! আমরা তা জানি না। "হে ভিক্ষুগণ, সেই বৃদ্ধ ব্রাহ্মণ- ব্রাহ্মণী অতীতে পাঁচশ জন্ম আমার মাতাপিতা ছিলেন, পাঁচশ জন্ম জ্যাঠা-জ্যাঠি ছিলেন, পাঁচশ জন্ম কাকা-কাকি ছিলেন। আরও অগণিত জন্মে ঘনিষ্ঠ উপকারী আপনজন ছিলেন। ( ধর্মপদ অর্থকথা. ২৫৫)। এভাবে অতীতে দীর্ঘকাল ধরে গভীর আত্মীয় সম্পর্ক থাকলে অচেনা মানুষকে দেখলে পূর্ব সংস্কারবশে ভালবাসা, মনোজ্ঞভাব জেগে উঠে।</span></p>
    <p class="txt">বিজ্ঞ পাঠক! প্রাগুক্ত আলোচিত বিষয়গুলো, এবং বুদ্ধের ধর্ম দর্শন, জন্মান্তরবাদ ও কর্মতত্ত্ব এটাই সিদ্ধান্ত দেয় যে, পৃথিবীর সকল মানুষ, সকল প্রাণী একে-অন্যে পরম আত্মীয়-স্বজন ছিলেন এবং অনির্বাণ অবধি ভবিষ্যতে আরও সাক্ষাৎ পাবেন। </p>
    <p class="txt"><span>বর্তমান জীবনে, আপনি যাকে দুই নয়নে দেখতে পারেন না, অথবা দেখলে ক্রোধ জাগ্রত হয়, শত্রু মনে করছেন কিংবা যাকে হিংসা, নিন্দা করছেন, ক্ষতি করার চেষ্টায় আছেন</span><span>—</span><span>সে ব্যক্তিটি তো ১০০% নিশ্চিত অতীতে কোনো না কোনো জন্মে আপনার জন্মদাতা পিতা, দশমাস গর্ভধারিণী মাতা, আপন স্নেহের ভাই-বোন ছিলেন। তাহলে কেন, অতীত জন্মের নিজের পিতামাতা, ভাই-বোন, পুত্র-কন্যার সাথে শত্রুতা আচারণ করছেন? কেন তার ওপর রাগ করে আছেন? কোনো সুস্থ মস্তিষ্ক সম্পন্ন, বিবেকবান মানুষ কী তার পিতামাতা, ভাই-বোন, পুত্র-কন্যার সাথে শত্রুতা, হিংসা, ঝগড়া, রাগ, মারামারি করতে পারে?</span></p>
    <p class="txt"><span>মানুষের যদি এটা উপলব্ধি করতে পারত কিংবা এভাবে ভাবতে পারত</span><span>—</span><span> ওরা অতীতে আমার জন্মদাতা পিতা, গর্ভধারিণী মাতা ছিলেন, সহোদর ভাই-বোন ছিলেন, স্নেহের পুত্র-কন্যা ছিলেন, তাহলে পৃথিবীতে কখনো মানুষে মানুষে মনোমালিন্য, হিংসাহিংসি, রেষারেষি, নিন্দা, রাগারাগি, ঝগড়াঝাটি, মারামারি, খুনোখুনি ঘটনা ঘটত না। পৃথিবীটা শান্তির নীড়ে পরিণত হতো, পৃথিবীর সকল মানুষ এক পরিবারের মতো হয়ে যেত। মানুষের অন্তরে মৈত্রী, করুণাভাব বিরাজ করলে, সকলকে আপন ভাবতে পারলে, সেই মানুষ কাউকে হিংসা, আঘাত, ক্ষতি করতে পারে না।</span></p>
    <p class="txt"> আসুন, আমরা সবাই একে-অন্যকে মা-বাবা, ভাই-বোন, উপকারী আত্মীয়-স্বজন, বন্ধু-বান্ধবী ভাবি, সকলকে প্রিয় চক্ষে দেখার চেষ্টা করি।</p>
    </div>
    <div class="react">
    </div>
    </div>
    <h1 class="title">ছয়টি সুখময় ছায়ার বর্ণনা</h1>
    <div class="post_box">
    <div class="post_txt">
    <p class="txt">জগতে অনেক প্রকার ছায়া আছে। কিছু ছায়া মানুষের সাময়িক সুখ দিয়ে থাকে, কিছু ছায়া চির জীবনের, কিছু ছায়া জন্ম-জন্মান্তর, ছায়া অনন্তকাল ধরে সুখ প্রদান করে ।</p>
    <p class="txt">আজ আমি এমন ছয়টি শ্রেষ্ঠতম সুশীতল ছায়া নিয়ে আলোচনা করবো, যে ছায়াগুলোর তলে থাকলে কিংবা আশ্রয় পেলে মানুষ দৈহিক ও মানসিক সুখ-শান্তির অধিকারী হতে পারে। সেই ছায়াগুলো হলো: ১. বৃক্ষের ছায়া, ২. পিতামাতার ছায়া, ৩. স্বজাতি বা জ্ঞাতিগণের ছায়া, ৪. রাজা/মন্ত্রীর ছায়া, ৫. আচার্য বা শিক্ষাগুরুর ছায়া, ৬. বুদ্ধের ছায়া। (লোকনীতি. ৫০)</p>
    <p class="txt"><span>গাছের ছায়া: কোনো পথিক যখন মেঘমুক্ত প্রখর রৌদ্রে দূর পথে কোথাও হেটে যায়, তখন প্রচণ্ড গরমে তাঁর শরীর ঘর্মাক্ত, ক্লান্ত ও দুর্বল হয়ে পড়ে। মন হয়ে যায় উচাটন, অশান্ত। সেই ঘামে ভেজা ক্লান্ত শরীরকে ক্লান্তিমুক্ত, দুর্বল দেহকে সবল, অশান্ত মনকে শান্ত করার জন্য</span><span>—</span><span>পথিক যেকোনো একটি ছায়াযুক্ত বৃক্ষ অথবা ঠান্ডা স্থানে বিশ্রাম নেওয়ার সুযোগ খোঁজে। সেই দূর পথগামী ক্লান্ত, অশান্ত পথিক সুশীতল ছায়াপূর্ণ সবুজ বৃক্ষের তলে বিশ্রাম নিলে মুহূর্তের মধ্যে বৃক্ষের সুশীতল ছায়ায় ও হিমেল হাওয়ায় ক্লান্তি দূর হয়ে তার দেহ-মনে অনির্বচনীয় প্রশান্তি ও প্রীতিভাব বিরাজ করে। যারা প্রচণ্ড গরমে, প্রখর রৌদ্রতাপে দূরপথে হাটার সময় সবুজ গাছের ছায়ায় জিরিয়েছেন, তারাই অনুভব করতে পারবেন "বৃক্ষের ছায়া" কী যে সুখ, কী যে শান্তি, কী যে স্বস্তিদায়ক! কিন্তু সেই বৃক্ষের ছায়া পথিককে দীর্ঘক্ষণ সুখ-শান্তি ও স্বস্তি দিতে পারে না। পথিক নতুন করে হাটা শুরু করলে পুনরায় তার দেহ-মন পূর্ববৎ হয়ে যায়। এজন্য বলা হয়েছে, গাছের ছায়া মানুষের সাময়িক শারীরিক ও মানসিক সুখ-শান্তি, স্বস্তি দিতে পারে মাত্র, দীর্ঘস্থায়ী নয়।</span></p>
    <p class="txt"><span>জ্ঞাতির ছায়া: প্রতিটি ব্যক্তির সফলতা, অগ্রগতি অর্জন করার, সামনে এগিয়ে যাওয়ার বা সমাজে বেঁচে থাকার পেছনে কম-বেশি স্বজাতির কিংবা আপন আত্মীয়-সজনদের প্রত্যক্ষ ও পরোক্ষ সহযােগিতা, অবদান আছে। এযাবত যারা জাতীয় ও আন্তার্জাতিক পর্যায়ে পার্থিব সফলতা অর্জন করেছেন এবং যারা সফল হওয়ার চেষ্টায় ব্যাপৃত আছেন, অবশ্যই তাদের স্বজাতির, আপন আত্মীয়-স্বজনদের কোনো না-কোনো সহযোগিতার হাত বা ছায়ার প্রভাব আছে। সেটা কারোর অস্বীকার জো নেই । শুধু সাধারণ মানুষ এই জাতির ছায়ায় বেঁচে থাকে, অগ্রসর হয় এমন নয়, যারা আধ্যাত্মিক অভিযাত্রী, পারমার্থিক জগতে সাধনা রত, সেই সাধু-সন্ন্যাসীরাও এর ব্যতিক্রম নয় । এই যে আমরা যারা ভিক্ষু-শ্রামণ হয়ে বুদ্ধশাসনে অবস্থান করছি, সবাই আপন জাতির সেবা দানের দ্বারাই বেঁচে আছি। স্বজাতিরা আমাদের চারি প্রত্যয় (পিণ্ড, চীবর, বিহার/ কুটির ও ঔষধ-পথ্য) দিয়ে সহযােগিতা, সেবা-পূজা করছে বলে, আমরা পবিত্র বুদ্ধশাসনে বিমন্ডিত ব্রহ্মচর্য জীবন পালন করতে পারছি, নির্বাণ প্রদায়ী আর্য অষ্টাঙ্গিক মার্গ</span><span>—</span><span>শীল, সমাধি, প্রজ্ঞা চর্চা করছি। অন্য কোনো মুসলিম, হিন্দু ও খ্রিষ্টান জাতিরা আমাদের চারি প্রত্যয়গুলাে দিচ্ছে না, স্বজাতিরাই সাধ্য মোতাবেক ব্যবস্থা করে দিচ্ছে। সেজন্য প্রত্যেক ভিক্ষু-শ্রামণ চারি প্রত্যয় জোগানদাতা আপন জাতির উপকারের কথা স্মরণ করে চিরকৃতজ্ঞ থাকা উচিত । বিনয়সম্মতভাবে উপকার করা দরকার। কিন্তু কোনোভাবে বুদ্ধের নীতি-আদর্শ বিসর্জন দিয়ে নয়।</span></p>
    <p class="txt"><span>বিডুঢ়ভ রাজা যখন শাক্যজাতিকে নিধন করার জন্য সৈন্য-সামান্তসহ শাক্যরাজ্যের অভিমুখে যাচ্ছিলেন, ভগবান বুদ্ধ তা জানতে পেরে স্বজাতিদের রক্ষা করার জন্য ঋদ্ধিযোগে অগ্রে অগ্রে গিয়ে পথের মাঝখানে অল্পছায়াযুক্ত একটি গাছের নিচে বসে থাকলেন । অর্থাৎ যে পথ দিয়ে বিড়ুঢ়ভ শাক্যদের হত্যা করতে যাচ্ছিলেন, সেই মেঠোপথে । মহাকারুণিক বুদ্ধ সেখানে যাওয়ার মূল উদ্দেশ্য ছিল, বিডুঢ়ভ যেন তাঁকে দেখে ফিরে আসে ও শাক্যজাতিদের হত্যা করতে না-পারে । মাঝপথে স্থিত বৃক্ষের নিচে শান্তশিষ্ট বুদ্ধকে দেখতে পেয়ে বিড়ুঢ়ভ রাজা জিজ্ঞেস করলেন</span><span>—</span><span> ''প্রভু, এখানে এত বিশাল বিশাল ছায়াযুক্ত বৃক্ষ থাকা সত্ত্বেও কেন এই অল্পছায়াযুক্ত বৃক্ষের নিচে বসে আছেন? প্রত্যুত্তরে বুদ্ধ বললেন, 'মহারাজ, "জগতে জাতির ছায়া একটি সুখদায়ক" । বুদ্ধের মুখ থেকে জাতির ছায়ার কথাটি শুনে বিড়ুঢ়ভ রাজা বুঝতে পারলেন</span><span>—</span><span> ও! ভগবান বুদ্ধ আপন জাতিদের রক্ষা করার জন্য এখানে আগে এসে বসে আছেন। তখন বুদ্ধের মনোভাব বুঝতে পেরে শাক্যদের নিধন না-করে সেদিন রাজা তাঁর রাজ্যে ফিরে আসলেন।</span></p>
    <p class="txt"> কথিত আছে, বিড়ুঢ়ভ রাজা শাক্যজাতিদের ধ্বংস করার জন্য পরপর তিনবার আক্রমণ করতে গিয়েছিলেন, প্রতিবারই বুদ্ধ বাধা হয়ে দাঁড়াতেন। বিড়ুঢ়ভ বুদ্ধকে খুব শ্রদ্ধা করতেন, মান্য করতেন। তাই বুদ্ধকে সেখানে দেখে বারবার ফিরে আসতেন। কিন্তু, চতুর্থবার যখন আক্রমণ করতে গেলেন, তখন বুদ্ধ আর বাধা দেননি। কারণ, তথাগত বুদ্ধ সর্বজ্ঞতা জ্ঞানে জেনেছেন, এটা শাক্যজাতিদের অনিবার্য নিয়তি, পূর্বজন্মের গুরুতর অকুশল কর্মবিপাক । তাদের কর্মফল ভোগ করতে হবে । কর্মশক্তির সাথে কোনো শক্তি পেরে উঠতে পারে না । বুদ্ধও কর্মবিপাক শক্তির কাছে অসহায় । সেখান থেকে তথাগত যখন সরে আসলেন, তখন ইচ্ছেমতো শাক্যজাতিদের বিড়ুঢ়ভ রাজা হত্যা করেছিলেন। কেবল যারা পালিয়ে ছিলেন, তারা প্রাণে বেঁচেছেন । শাক্য জাতিরা নাকি পূর্বজন্মে সবাই মিলে নদীর পানিতে বিষ ঢেলে দিয়ে অসংখ্য অসংখ্য মাছ হত্যা করেছিলেন । সেই পাপের ফলে শাক্য জাতিরা বিড়ুঢ়ভ রাজা কর্তৃক ধ্বংসপ্রাপ্ত হয়েছেন। </p>
    <p class="txt">ওহো! কী বিচিত্র সংসার! এ পৃথিবীতে কেউ পুরাতন কৃত অকুশল কর্মফল ভোগ করে, কেউ নতুন অকুশল কর্ম সৃষ্টি করে। ( এই ইতিবৃত্তটি বিস্তারিত জানতে ধর্মপদ অর্থকথার বিড়ুঢ়ভ উপাখ্যানটি দেখুন)</p>
    <p class="txt">তথাগত বুদ্ধ কেন বারবার শাক্যদের রক্ষা করতে গিয়েছিলেন? কারণ, বুদ্ধ জানতেন, জাতির ছায়া একটি সুখদায়ক । তবে, তার অর্থ এই নয় যে, তথাগত বুদ্ধ জাতীয়তাবাদে আসক্ত ও অভিভূত ছিলেন । যেদিন বোধিমূলে সর্বজ্ঞতা জ্ঞান লাভ করেছিলেন, সেদিন তথাগত চিত্ত থেকে আত্মবাদ ও জাতপাতের মিথ্যাধারণা চিরতরে ধংস হয়েছিল। অনন্ত জ্ঞানী বুদ্ধ সকল জাতপাতের উর্ধ্বে । </p>
    <p class="txt">তাঁর কাছে সকল জাতিসত্ত্বা, সকল প্রাণী সমান । বুদ্ধ হচ্ছেন সূর্য কিরণের মতো । প্রত্যেক মানুষের ও ত্রিলোকের নিখিল সত্ত্বদের সমানভাবে মৈত্রী বর্ষন করেন । </p>
    <p class="txt">অনেকের মনে প্রশ্ন জাগতে পারে, তথাগত বুদ্ধের যদি স্বজাতির প্রতি টান না-থাকে, আসক্ত না হন, তাহলে কেন বারবার আপন জাতিদের রক্ষা করতে যান? আমি মনে করি এখানে দু'টি কারণ নিহিত আছে। সেগুলো হলো: ১. তিনি যে শাক্য জাতিতে জন্মেছিলেন এবং তাদের দ্বারা যে পরম মমতায় লালিত-পালিত হয়েছিলেন, সেই কৃতজ্ঞতা ও দায়িত্ববোধ থেকেই স্বজাতিকে বিনয়সম্মতভাবে রক্ষা করতে গিয়েছিলেন। ২. শাক্যজাতিদের নিধন করে বিড়ুঢ়ভ রাজা যেন দুঃখদায়ক অকুশল কর্ম সৃষ্টি করতে না-পারে, সেকারণে তাঁর প্রতি করুণাচিত্ত জাগ্রত করে, তাকেও অকুশল কর্ম হতে নিবৃত্ত রাখতে বাধা দিতে গিয়েছিলেন । কিন্তু যখন দেখেছিলেন, শাক্যজাতিদের এটা পূর্বজন্মের অকুশল কর্মফল, তখন সরে এসেছিলেন।</p>
    <p class="txt"><span>বৌদ্ধধর্মে যদিও জাতিবাদ, গােত্রবাদ নেই, তবুও বুদ্ধের শিষ্যরা যেই জাতিতে, যেই গোত্রে জন্মগ্রহণ করেন</span><span>—</span><span>সেই স্বজাতি, স্বগোত্রদের অস্তিত্ব টিকে থাকার জন্য, উন্নতি-শ্রীবৃদ্ধির লক্ষে বিধি মোতাবেক সৎ উপদেশ, পরামর্শ দিয়ে থাকেন, এবং তাঁদের সেটা নৈতিক দায়িত্বও বটে। যেমনটা পূজ্য বনভান্তে স্বজাতি চাকমাদের অগ্রগতির জন্য, উন্নতির জন্য ও এতদঞ্চলে তাদের অস্তিত্ব টিকে থাকার তরে আজীবন বুদ্ধের বিনয় অনুসারে সৎ উপদেশ, পরামর্শ দিয়ে গেছেন । অনৈক্য, বিভাজিত পার্টিদের ঐক্য হওয়ার বারবার আহব্বান করেছেন। উপদেশ, পরামর্শ দিয়েছেন। যা তাঁর অমৃতময় দেশনাগুলো শুনলে, বইগুলো পড়লে জানা যায়।</span></p>
    <p class="txt">অতএব, আপন জাতির প্রতি প্রত্যেক ভিক্ষু-শ্রামণ ও গৃহীর কৃতজ্ঞ থাকা দরকার, ভালবাসা উচিত এবং বিনয়সম্মতভাবে উপকার করা প্রয়োজন । কিন্তু অন্য জাতিকে ক্ষতি বা হিংসা করে নয়।</p>
    <p class="txt">রাজার ছায়া: পৃথিবীতে দয়াশীল রাজা, মন্ত্রী-প্রধানমন্ত্রীর ছায়াও একটি সুখদায়ক ছায়া বলা হয়েছে। এযাবত যারা রাজা, মন্ত্রী-প্রধানমন্ত্রীর ছায়ার নিচে আশ্রয় পেয়েছেন তাদের জীবন ধন্য ধন্য হয়েছে। ভাগ্যক্রমে কোনো ব্যক্তি যদি রাজা বা মন্ত্রীর সহযোগিতা পেয়ে থাকে এবং সেই সুযোগ সৎ ব্যবহার করে জানে, তাহলে তার পুরো জীবনটা গাড়ি-বাড়ি, ধন-সম্পদে জীবনের যবনিকাপাত পর্যন্ত সুখে-শান্তিতে কাটাতে পারে। রাজা বা মন্ত্রী ছায়া পেয়ে বহু মানুষ সুখী-সমৃদ্ধি জীবন লাভ করেছেন, সেধরনের কাহিনি ইতিহাসের পাতায় অজস্র অজস্র প্রমাণ আছে । সেজন্য শাস্ত্রে বলা হয়েছে, রাজার ছায়াও একটি সুখদায়ক ছায়া।</p>
    <p class="txt">মাতাপিতার ছায়া: পৃথিবীতে পিতামাতার ছায়াও অন্যতম একটি সুখদায়ক ছায়া । এ জগতে সন্তানের কাছে বাবা-মায়ের মতো কল্যাণমিত্র, উপকারী, সুখ-দুঃখের সাথী কেউ নেই । একমাত্র পিতামাতারাই সন্তান-সন্তুতিদের নিঃস্বার্থভাবে উপকার করেন, ভালোবাসেন। তারা সর্বদা সুখে-দুঃখে, আনন্দ-বেদনায়, সাফল্য-ব্যর্থতায় পাশে থাকেন, সাহস দেন । শুধু তা নয়, সন্তান-সন্তুতিদের সুখের জন্য নিজের জীবনও উৎসর্গ করেন। </p>
    <p class="txt"><span>যে সন্তানের বাবা-মা নেই, কেবল সেই সন্তানেরা অনুভব করতে পারে, পিতামাতা না-থাকার জীবন কত যে কষ্টের ও অসহায় হয়ে পড়ে । আর সন্তানেরা তখনই বাবা-মা না থাকার কষ্ট ও অভাবটা অনুভব করতে পারে, যখন জীবন থেকে পিতামাতা নামক সুশীতল ছায়াটি চিরতরে হারিয়ে যায়। সেটা শুধু ভুক্তভােগী সন্তারেরা উপলব্ধি করতে পারবে। আমি অনেক পিতৃহারা, মাতৃহারা অসহায় ছেলে-মেয়ে দেখেছি, এভাবে খেদোক্তি ও দুঃখ প্রকাশ করতে</span><span>—</span><span> "ওহো! আজ যদি আমার বাবা-মা বেঁচে থাকতো, আমার জীবনটা এমন শোচনীয় অবস্থা হতো না, এমন দুঃখ-দুর্দশায় পড়তাম না । বাবা-মা নেই বলে, আজ আমি অসহায় ও অবহেলিত । সেই পিতামাতা হারা সন্তানেরা অন্যের জীবন্ত মা-বাবাকে দেখে চোখের জল ফেলায়, হা-হুতাশ করে । একমাত্র বাবা-মায়েরাই ছেলে-মেয়েদের ভালো-মন্দ দেখভাল করেন, বুক দিয়ে আগলে রাখেন । এজন্য তথাগত বুদ্ধ পিতামাতা ছায়াটি একটি সুখদায়ক ছায়া বলেছেন। </span></p>
    <p class="txt">আমি তাদের প্রতি বিনীত অনুরােধ করবাে, যাদের পিতামাতা এখনাে বেঁচে আছে, তারা যেন সেই অনুষ্ণ সুশীতল ছায়াটি যত্ন সহকারে রক্ষণাবেক্ষন ও সেবা-শুশ্রুষা করেন। যে সন্তান বাবা-মা নামক বিশাল ছায়াযুক্ত বৃক্ষটি রক্ষণাবেক্ষন ও যত্ন করে, তার ইহ-পরকাল বিপুল সুখ লাভ হয়। আর অবহেলা, অযত্ন করলে ইহকাল-পরকাল ও জন্ম-জন্মান্তর অনুশােচনা করতে হয়। মনে রাখবেন, যার মা-বাবা আছে, তার জীবনে ছায়াপূর্ণ একটি প্রকান্ড ফলবৃক্ষ আছে, যে ফলবৃক্ষটি সন্তানদের দীর্ঘকাল হিতসুখ প্রদান করে।</p>
    <p class="txt">আচার্য বা শিক্ষা গুরুর ছায়া: একজন সত্যিকার আচার্য বা শিক্ষাগুরু হলো, সঠিক পথপ্রদর্শের মতো, অন্ধকারে আলো জ্বেলে দেওয়ার মতো। কল্যাণমিত্র সদৃশ এই আদর্শ শিক্ষাগুরুরা কখনো তাঁর ছাত্রদের বা শিষ্যদের ভুল পথে পরিচালিত করে না। তাঁরা সতত ছাত্রদের/শিষ্যদের অক্ষর জ্ঞান দান করেন, নানা শিল্পশিক্ষা দেন। সুখদায়ী ও জীবনমুখী বিভিন্ন উপদেশ দিয়ে থাকেন। সবসময় খারাপ কর্মে বারণ, সৎকর্মে উদ্বুদ্ধ করেন, এবং উচ্চমনা, উচ্চাকাঙ্খী হবার অনুপ্রেরণা জোগান, বড় বড় স্বপ্ন দেখান । আদর্শ শিক্ষাগুরুর নিকট প্রত্যেক শিষ্য কিংবা ছাত্র পুত্রবৎ । এ পৃথিবীতে বহু প্রকার শিক্ষাগুরু আছে । তন্মধ্যে সর্বশ্রেষ্ঠ শিক্ষাগুরু বা আচার্যরা হলেন, ক্লেশবিমুক্ত জিনশ্রেষ্ঠ বুদ্ধের শিষ্যরা। তাঁরা সকল শিষ্যদের সমান চোখে দেখেন, লৌকিক-লোকোত্তর উপদেশ দেন, বিমুক্তির দিকে ধাবিত করেন । যারা এই মহান গুণসম্পন্ন নিষ্পাপ গুরুর ছায়া লাভ করেছেন, এবং তাঁর কথা শুনেন, মেনে চলেন, তাদের জীবন ধন্য ও সার্থক হয়ে ওঠে । </p>
    <p class="txt"><span>বুদ্ধের ছায়া: বৃক্ষের ছায়া স্রেফ ক্ষণিকের তরে মানুষের দেহ-মনে প্রশান্তি এনে দিতে পারে। জাতির ছায়া, রাজার ছায়াও একজন্ম মাত্র সুখ দিতে পারে । পিতামাতা ছায়া, আচার্যের ছায়াও হয়তো কয়েক জন্ম সুখ দিতে পারে</span><span>—</span><span> যদি ঠিক মতো তাঁদের শ্রদ্ধা, যত্ন, দেখাভাল করেন, এবং তাঁদের কথা শুনেন। কিন্তু বুদ্ধের সুশীতল ছায়া আপনাকে নিছক ইহজীবনে নয়, </span></p>
    <p class="txt">জন্ম-জন্মান্তর, কল্প-কল্পান্তর দৈহিক-মানসিক সুখে থাকার ছায়া দেবে, সাহায্য করবে। এমনকি চিরসুখ, চিরশান্তি, চিরভাস্বর অবস্থা নির্বাণ পর্যন্ত পৌছে দিয়ে থাকে, যদি বুদ্ধের শ্রেষ্ঠতম ছায়াটি সঠিকভাবে ব্যবহার করতে জানেন।</p>
    <p class="txt"> আমি নিজেকে একজন খুব সুভাগ্যবান মনে করি, সর্বজ্ঞ বুদ্ধের একজন মামুলি পুত্র হতে পেরে, তাঁর পবিত্র সুশীতল ছায়া তলে আসার সুযোগ পেয়ে। এই ছায়ার তলে যদি না-আসতাম, তাহলে বুদ্ধের গুণ, ধর্মের, সংঘের গুণ জানতাম না। বুদ্ধের ছায়া কী যে সুখ, কী যে শান্তি, কী যে নিরাপদ কখনো উপলব্ধি করতে পারতাম না। </p>
    <p class="txt"><span>মহাকারুণিক বুদ্ধের ছায়াটি খুবিই পবিত্র, সুশীতল, শান্ত ও ঝামেলামুক্ত । এই ছায়ার তলে আশ্রয় নিলে অশান্ত মন শান্ত হয়, অদান্ত চিত্ত দান্ত হয়। এহেন অনুপম ছায়ার নিচে ঠাঁই নিলে কোনো না-কোনো সময় ক্ষয়হীন অবিনশ্বর সুখের অধিকারী হওয়া সম্ভব । সর্বদর্শী বুদ্ধের এ-সুশীতল ছায়া তলে এসে কত রাজা-মহারাজা, কত ধনী-মহাধনী, কত অভিজাতের মানুষ মৃত্যুহীন অমরত্ব সুখের অধিকারী হয়েছেন, তার কোনো হিসেব নেই। শুধু তা নয়, সমাজের দীন-দুঃখী, ঘৃণিত, অবহেলিত, অপাঙক্তেয় বহু নারী-পুরুষও বুদ্ধের ছায়ায় তলে আশ্রয় পেয়ে সর্বোচ্চ মর্যাদার আসনে অধিষ্ঠিত হয়ে পূজার যােগ্য হয়েছেন</span><span>—</span><span>তা অবর্ণনীয় ও গণনাতীত । </span></p>
    <p class="txt">অসীম করুণাভান্ডার মহান বুদ্ধের সর্বোৎকৃষ্ট স্নিগ্ধ ছায়াটি সবার জন্য উন্মুক্ত । মহামনি বুদ্ধের বৈষম্যহীন ছায়ার নিচে আসতে কোনো ধনী-গরিব ভেদাভেদ নেই। প্রয়োজন নেই ক্ষমতা, উপাধি, খ্যাতি, অর্থকরি । একদম বিনামূল্যে লাভ করা যায়, এই চির শান্তি, চিরভাস্বর ছায়াটি। দরকার হয় স্রেফ ত্যাগের মানসিকতা, উচ্চ আকাঙ্খা, নির্মল চরিত্র। প্রয়োজন নিষ্পাপ শিশু মনের মতো অমলিন একটি সহজ-সরল অন্তর, এবং ক্ষমা-মৈত্রীর গুণাবলী, ধৈর্য-সহ্যের শক্তি। সর্বোপরি চারি আর্য সত্যকে ভেদ করার প্রজ্ঞার দ্যুতি ।</p>
    <p class="txt">তথাগত বুদ্ধের শিক্ষায় শিক্ষিত ও অনুগত শিষ্যদের নিজস্ব কোনো কোটি কোটি অর্থ-সম্পদ, গাড়ি-বাড়ী নেই । নেই কোনো চাকরি-বাকরি, স্ত্রী-পুত্র । আছে কেবল অষ্ট উপকরণ (সুচ, সুতা, ব্লেড, জল ছাকনি, কটিবন্ধনী, অন্তরবাস, উত্তরাসঙ্গ, সাঙ্ঘাটি) । মহান বুদ্ধের ত্যাগ ধর্মে দীক্ষিত শিষ্যদের পার্থিব কোনো সম্পত্তি না-থাকা সত্ত্বেও তবু তাঁরা (সবাই নয়) অনাবিল মানসিক সুখে অবস্থান করেন। কারণ, তাঁরা ত্রিলোকের সর্বোত্তম সুখময় ছায়ার নিচে বাস করেন। তাঁরা যে মানসিক সুখে-সুখী, পৃথিবীর একজন প্রভাবশালী রাজা-মন্ত্রী কিংবা নামজাদা একজন কোটিপতিও সেই সুখ পায় না। </p>
    <p class="txt">আসুন ভদ্র সন্তানেরা, এই পবিত্র, নিরুত্তাপ ছায়ার নিচে, যদি মৃত্যুহীন অবিনশ্বর সুখের অধিকারী হতে চান।</p>
    <p class="txt"><span>প্রত্যেকের চিত্তে বুদ্ধের প্রজ্ঞা উৎপন্ন হোক</span><span>—</span><span>এই মঙ্গল কামনা করছি।</span></p>
    </div>
    <div class="react">
    </div>
    </div>
    <h1 class="title">যারা বীর যোদ্ধা তারাই একমাত্র টিকে থাকে বুদ্ধের সদ্ধর্ম শাসনে</h1>
    <div class="post_box">
    <div class="post_txt">
    <p class="txt"><span>বুদ্ধের সদ্ধর্ম শাসন রক্ষাকারী শীলবান বৌদ্ধ ভিক্ষুরা একেক জন যুদ্ধের ময়দানে বিরাট বিরাট যোদ্ধা সদৃশ। তাঁরা নিরন্তর শত্রুপক্ষের সাথে যুদ্ধ করে বুদ্ধের সদ্ধর্ম শাসনে টিকে থাকেন ও শীল-বিনয় রক্ষা করেন। শত্রু পক্ষের (মারের) সাথে একদম নীরব-নিঃশব্দে চলে ভিক্ষুদের যুদ্ধটি। কিন্তু, তাদের যুদ্ধে কারোর প্রাণহানীর ঘটনা ঘটে না, কেউ হতাহত হয় না কিংবা কারো জীবন, সম্পদ ক্ষতিগ্রস্থ হয় না। বরং দেব-মনুষ্যের তথা সকল প্রাণীর হিত-সুখ ও মঙ্গল সাধিত হয়ে থাকে তাদের সংগ্রামের কারণে। তাদের সংগ্রাম একদিন নয়, দুই দিন নয় বা কোনো নির্দিষ্ট সময়-সীমা নেই । যতক্ষণ পর্যন্ত শত্রুপক্ষ চিরতরে পর্যুদস্ত না হয় বা পরাজয় বরণ না করে, ততক্ষন পর্যন্ত যুদ্ধ চলমান থাকে। যোদ্ধাদের খুব সতর্কতার সহিত অনবরত শত্রুপক্ষকে পাহাড়া দিতে হয়। সুযোগ ফেলে শত্রুরা ঢুকে পড়ে এবং প্রতিপক্ষকে আক্রমন করে জায়গা দখল করে নিতে চাই, কাবু করতে চাই যোদ্ধাকে। শত্রুরা কোথায় আক্রমন করে বা কোনো দিকে ঢুকে পড়ে ? চক্ষু, কর্ণ, নাসিকা, জিহ্বা, কায় ও মন</span><span>—</span><span>এই ষড়ইন্দ্রিয় নামক ছয়টি বড় গেইটের মাধ্যমে শত্রুরা ঢুকে পড়ে এবং দুর্বল যোদ্ধাদের স্বচ্ছ, পবিত্র মন-চিত্তকে করে দেয় ঘোলা, অস্থির, ক্ষত-বিক্ষত ।</span></p>
    <p class="txt">চক্ষুর সাথে রূপের, কর্ণের সাথে শব্দের, নাসিকার সাথে গন্ধের, জিহ্বার সাথে রসের, কায়ের সাথে স্পর্শের ও মনের সাথে ধর্মের বা ভাবের অবিরাম সংযোগ হয় । সেগুলো আস্বাদরূপে গ্রহণ করলে "লোভ" নামক প্রথম সেনাপতি শত্রু সৈন্য-সামন্তসহ ছয়টি গেইটে যেকোন একটিতে যোদ্ধাদের এলাকায় ঢুকে পড়ে, অথবা আস্বাদের পরিবর্তে বিরক্তিবোধ করলে "দ্বেষ" নামক দ্বিতীয় সেনাপতি শত্রু সৈন্য-সামন্ত নিয়ে যোদ্ধাদের ঢুকে পড়ে । লোভাভিভূত, দ্বেষাভিভূত মন হয়ে ওঠে দুঃখগ্রস্থ, অপবিত্র, কলুষিত, বিষাক্ত। মনের সুখ-শান্তিকে করে দেয় বিদীর্ণ। এই লোভ-দ্বেষ সেনাপতি শত্রুদ্বয় সৈন্য-সামন্ত নিয়ে যোদ্ধাদের ক্ষত-বিক্ষত করার জন্য সতত তৎপর ও ছিদ্র খুঁজতে থাকে। যোদ্ধাদের আক্রমণ করার জন্য লোভ, দ্বেষ নামক সেনাপতিদ্বয়কে আড়াল থেকে সর্বদা উসকে দেয় বা নাটের গুরু হিসেবে মূখ্য ভূমিকা পালন করে সবচেয়ে দক্ষ, চালাক ও শক্তিশালী "মোহ" নামক বীর সম্রাট ।</p>
    <p class="txt"><span>রূপ, শব্দ, গন্ধ, রস, স্পর্শ ও ধর্ম বা ভাব হল</span><span>—</span><span>শত্রুপক্ষের প্রলোভনের ফাঁদ। সেগুলো প্রতিপক্ষ যোদ্ধাদের পরাভূত করার শত্রুদের কারসাজি ও প্রবঞ্চনা মাত্র। যে যোদ্ধা দুর্বল, বোকা, নির্বোধ সেই যোদ্ধা শত্রুদের ফাঁদে পড়ে নিজে-নিজেই স্বীয় মহা মূল্যবান জীবনকে করে তোলে টলমল, বিষাদময়। যারা বীর যোদ্ধা ও চৌকস তারা কখনো শত্রুদের প্রলোভনের ফাঁদে পতিত হয় না, এবং তাদের আক্রমনে অটল থেকে যুদ্ধ চালিয়ে যায় । </span></p>
    <p class="txt"><span>যোদ্ধাদের (ভিক্ষুদের) যুদ্ধক্ষেত্র হচ্ছে সেই জায়গা, যেখানে সাধারণ গৃহীরা ভয় পায়</span><span>—</span><span>গাছতলা, বাঁশতলা, ঝাড়-জংগল, পর্ণকুটির, বিহার, শূন্যগার, নিরিবিলি স্থান ইত্যাদি...। লোকালয় বা কোলাহলপূর্ণ জায়গাগুলো যুদ্ধ ক্ষেত্র নয়। সেই জনাকীর্ণ জায়গাগুলোতে শত্রুপক্ষের সাথে লড়াই করে যোদ্ধাদের টিকে থাকা অত্যন্ত কঠিন হয়ে পড়ে। উক্ত যুদ্ধ ক্ষেত্রগুলোতে যে যোদ্ধার যেখানে ভালো লাগে বা যেখানে চিত্ত রমিত হয়, সেখানে শত্রুপক্ষের সাথে সংগ্রামে রত হয় । তবে বুদ্ধ বলেছেন, শত্রুপক্ষের সাথে যুদ্ধ করার সবচেয়ে অনুকূল জায়গা হলো, জনমানবহীন নীরব-নিঃশব্দ জায়গা বা ঝাড়-জঙ্গল।</span></p>
    <p class="txt"><span> লোভ, দ্বেষ এ দু'টি যদি সেনাপতি হয়ে থাকেন এবং মোহ যদি সম্রাট হয়, তাহলে সৈন্য-সামন্ত শত্রুরা কারা ? সেই শত্রু সেনারা হল</span><span>—</span><span> আসক্তি, ঈর্ষা, ক্রোধ, কৃপণতা, প্রতারণা, ছলনা, অহংকার, ভ্রান্তধারণা, অনুশোচনা, পাপের প্রতি নির্লজ্জতা, পাপের প্রতি নির্ভয়তা, চঞ্চলতা, হতাশা, আলস্য, ঘুম ও সন্দেহ। এই অদৃশ্য অরূপী শত্রু সেনারাও এত যে শক্তিশালী, এত যে তুখোড় তাদের সাথে পেরে উঠতে হলে যোদ্ধাদের অনেক পরাক্রমশালী হতে হয়। ওই অরূপী দুশমনগুলো সত্ত্বগণকে জন্ম-জন্মান্তর দুঃখ দিয়ে আসছে, পাপ বা অকুশল কর্ম করতে বাধ্য করাচ্ছে । মহারাজা নামক মোহ, পরাক্রমশালী সেনাপতিদ্বয় নামক লোভ-দ্বেষ ও দক্ষ দক্ষ সৈন্য-সামন্ত নামক ক্লেশরাশির আক্রমণে জিম্মি ও নাস্তানাবুদ হয়ে আজ মানুষের অহোরাত্র সুখ-শান্তি নেই । এই শত্রুদের অত্যাচারে বর্তমানে সমগ্র বিশ্ব অশান্ত হয়ে উঠেছে। অনবরত এই শত্রুরা আক্রমন করছে সকল মানুষকে। তাদের কোনো সময়-অসময় নেই, যখন-তখন আক্রমণ করে ।</span></p>
    <p class="txt">মানুষ শত্রু মনে করে স্বগোত্রীয় মানুষকে। এটা হল মানুষের সবচেয়ে ভুল ধারণা ও চরম মূর্খতা। অথচ আসল শত্রুরা রয়েছে প্রত্যেকের নিজ নিজ অন্তরের অন্তরালে। একমাত্র তথাগত বুদ্ধ মানবের এই শত্রুগুলোকে চিহ্নিত করতে পেরেছেন, এবং তাঁর যোদ্ধাদের (শিষ্যদের) সেগুলোর সাথে বীর-বিক্রমে মোকাবেলা করতে বলেছেন। অভ্যন্তরীণ অরূপী ওই শত্রুদের যতক্ষন পর্যন্ত ঘায়েল করতে না পারেন, তাদের যৌথশক্তি চুরমার করে দিতে না পারেন, তাদের বন্দিদশা থেকে বিমুক্ত না হন, ততক্ষন পর্যন্ত প্রকৃত সুখ-শান্তি মিলবে না বা দুঃখমুক্তির আশা করা সুদূর পরাহত ।</p>
    <p class="txt"><span>প্রত্যেক যোদ্ধা শত্রুপক্ষের সাথে যুদ্ধে জড়িয়ে পড়ে সুনির্দিষ্ট একটা লক্ষ্য ও দাবি-দাওয়া নিয়ে। বিনা কারণে কেউ কারো সাথে সংগ্রামে লিপ্ত হয় না। অন্যান্য অধিকারকামী যোদ্ধারা যুদ্ধ করে পরাধীনতার শৃংখল থেকে স্বদেশ ও স্বভুমিকে স্বাধীন ও বহিঃশত্রুর আক্রমণ থেকে মুক্ত করার জন্য । অথবা সবল রাষ্ট্র দুর্বল রাষ্ট্রের সম্পদকে আত্মসাৎ করার তরে ইস্যু তৈরী করে আক্রমণ করে কিংবা কোনো অধিকার হারা নির্যাতিত-নিপীড়িত জাতি লড়াই-সংগ্রাম করে অত্যাচারী শাসকগোষ্ঠী থেকে স্বাধিকার-অধিকার পাওয়ার জন্য। তাদের আন্দোলন-সংগ্রামে বহু সাধারণ নিরীহ মানুষের প্রাণহানি ঘটে, ক্ষতি হয়ে যায় অনেক ধন-সম্পদ। সৃষ্টি হয় অরাজকতা, জনজীবন হয়ে পড়ে অনিরাপদ, অনিশ্চিত। কিন্তু বুদ্ধের শিষ্য বা যোদ্ধারা কারোর জায়গা-জমি দখল, কারো ধন-সম্পদ কুক্ষিগত করার জন্য যুদ্ধ করেন না । তাঁরা শত্রুপক্ষের সাথে যুদ্ধে লিপ্ত হয় সত্যধর্ম অধিগত করার জন্য, জন্ম-রহস্য উদঘাটন করার জন্য, প্রতিত্যসমূৎপাদ নীতি, চারি আর্যসত্য জ্ঞান উপলব্ধির ও প্রত্যক্ষকরণের জন্য । পরিশেষে ত্রিলোক নামক শত্রুপক্ষের (মারের) দুর্ভেদ্য দেয়ালকে চূর্ণ-বিচূর্ণ করে</span><span>—</span><span> জন্ম দুঃখ, জরা দুঃখ, ব্যাধি দুঃখ, মরণ দুঃখ, অপ্রিয় সংযোগ দুঃখ, প্রিয় বিয়োগ দুঃখ, দৌর্মনস্য-উপায়াস দুঃখ ও পঞ্চোপদান স্কন্ধ দুঃখ থেকে চির নিস্কৃতি পাওয়ার তরে।</span></p>
    <p class="txt">যে যোদ্ধা (ভিক্ষু) রণকৌশলে অদক্ষ কিংবা যার অস্ত্র-শস্ত্র দুর্বল, সে যোদ্ধা সহজে প্রতিপক্ষের হাতে ধরাশায়ী হয় ও পরাস্ত হয়ে মৃত্যুবরণ করে ( গৃহী হয়ে যায়)। অথবা মৃত্যুসম দুঃখ-দৌর্মনস্য ভোগ করে । আর্য বিনয় মতে বুদ্ধ তাদেরকে মৃতবৎ ঘোষণা করেছেন, যে যোদ্ধা শত্রুপক্ষের (ক্লেশ) কাছে নতিস্বীকার করে অস্ত্র-সস্ত্র ত্যাগ করে পরাজয় স্বীকার করে । আর যারা নানা পাপ, অপরাধ করে থাকেন তাদেরকে যুদ্ধে আহত যোদ্ধা বলেছেন।</p>
    <p class="txt">যে যোদ্ধারা রণকৌশলে কৌশলী বা যার অস্ত্র-শস্ত্র সবল, সে যোদ্ধা আজীবন তথাগত বুদ্ধের সদ্ধর্ম শাসনে টিকে থাকতে পারেন, এবং তাঁরা একদিন অমরত্ব লাভ করেন।</p>
    <p class="txt"><span>বৌদ্ধ ভিক্ষুদের যুদ্ধাস্ত্রগুলো কী কী ? তাদের যুদ্ধাস্ত্র হচ্ছে</span><span>—</span><span> বুদ্ধের আবিষ্কৃত শীল, সমাধি, প্রজ্ঞা, ত্যাগ, বিবেক, বৈরাগ্য, শ্রদ্ধা, বীর্য, স্মৃতি, ক্ষমা-মৈত্রী, করুণা, মুদিতা, উপেক্ষা, অশুচি সংজ্ঞা, অনিত্য সংজ্ঞা, দুঃখ সংজ্ঞা, আদীনব সংজ্ঞা, অনাত্ম সংজ্ঞা ও সর্বলোকে অনভিরতি সংজ্ঞা ইত্যাদি...। এই যোদ্ধাস্ত্র দিয়ে শত্রুপক্ষের সাথে শক্তহাতে মোকাবেলা করে অবিরাম যুদ্ধ চালিয়ে যেতে হয় । তথাগত বুদ্ধ ও তাঁর অসংখ্য শিষ্য-প্রশিষ্য, উপাসক-উপাসিকা এই অস্ত্রের দ্বারা মার ও মার সেনাদের কিংবা শত্রুপক্ষকে চিরতরে ধ্বংস করে জগতে প্রজ্ঞায় প্রদীপ্ত শিখায় আলোকিত, উদ্ভাসিত, পুলকিত হয়েছেন। লাভ করেছেন অফুরন্ত সুখ ভান্ডার অমরত্ন নির্বাণ। এই যুদ্ধাস্ত্রগুলো যার নেই বা যার দুর্বল, তাঁরা শত্রুপক্ষের কাছে সহজে ধরাশায়ী হয়, পরাজয় বরণ করে অথবা ক্ষত-বিক্ষত হয়ে নানা দুঃখ-দৌর্মনস্য ভোগ করে।</span></p>
    <p class="txt"><span> প্রাগুক্ত শত্রুপক্ষ খুবই শক্তিশালী, সহজে পরাজিত করতে পারে না ওদেরকে । প্রবল শক্তি প্রয়োগ করে তাদের সহিত বীর-বিক্রমে যুদ্ধ করে বিজয় নিশান ছিনিয়ে নিতে হয় । যতক্ষণ পর্যন্ত শত্রুরা পরাস্ত না হয়, ততক্ষণ পর্যন্ত চালিয়ে নিতে হয়</span><span>—</span><span>সেই নীরব যুদ্ধ।</span></p>
    <p class="txt"><span>তবে, এই আত্মসংগ্রামে যে কেউ অংশগ্রহণ করতে পারে না। আর অংশগ্রহণ করলেও সবাই যুদ্ধের ময়দানে দীর্ঘক্ষণ টিকতে পারেন না । এযাবত কত শত যোদ্ধা শত্রুপক্ষের সাথে যুদ্ধে টিকতে না পেরে মৃত্যু বরণ করলো</span><span>—</span><span>তাঁর কোনো হিসাব নেই। যারা দুঃসাহসী এবং উল্লিখিত যুদ্ধাস্ত্রগুলোতে যার শক্তিশালী</span><span>—</span><span>তাঁরাই যুদ্ধের ময়দানে টিকতে পারেন। উক্ত অস্ত্র বা গুণগুলো দ্বারা যোদ্ধারা ( ভিক্ষুরা) আমৃত্যুকাল টিকে থাকেন বুদ্ধের শাসন নামক রণক্ষেত্রে।</span></p>
    </div>
    <div class="react">
    </div>
    </div>
    <h1 class="title">প্রব্রজ্যা ত্যাগী ও দুর্লভ ভিক্ষু জীবন প্রসঙ্গে</h1>
    <div class="post_box">
    <div class="post_txt">
    <p class="txt"><span>এদেশের অধিকাংশ বৌদ্ধদের বদ্ধমূল ধারণা হল, ভিক্ষু হলে আজীবন থাকতে হবে । টিকতে না-পারলে জীবনটা উৎসন্নে যাবে, বরবাদ হয়ে যাবে । তারা মনে করে ভিক্ষু হয়ে অর্ধপদ থেকে ঝড়ে পড়া মানে একূল-ওকূল হারিয়ে ফেলা । এদেশের বৌদ্ধদের এটা একটা মস্তবড় ভুল ধারণা । এ ধারণাটি বিশেষ করে চাকমা সমাজে বেশি প্রচলন আছে । ভিক্ষু হয়ে যাবজ্জীবন টিকতে না-পারলে জীবনটা বরবাদ হয়ে যাবে</span><span>—</span><span>এই ভয়ে অনেকে ভিক্ষু হতে চাই না । ঝুঁকি নিতে চাই না । ভিক্ষু হওয়া নিয়ে তাদের মনের ভেতরে একধরণের চাপা ভীতি কাজ করে । অন্ধ অশিক্ষিত বৌদ্ধ সমাজই তাদের মনে সেই ভীতি, ভ্রান্ত ধারণাগুলো ঢুকিয়ে দিয়েছে । </span></p>
    <p class="txt"><span>ভিক্ষু হলে আজীবন থাকতে হবে এমন কোন বিধিবিধান নেই- বৌদ্ধধর্মে । আর আজীবন টিকতে না-পারলে জীবনটা বৃথা যাবে এমনটা ভাবারও কারণ নেই । যে যত মাস, যত বৎসর পরিশুদ্ধভাবে থাকতে পারেন, তার ততই লাভ, ততই মঙ্গল । আমরণকাল থাকতে পারলে তো কথায় নেই । একজন ভিক্ষু বুদ্ধশাসনে এসে কয়েক বছর অবস্থান করে যে জ্ঞান, অভিজ্ঞতা অর্জন করে, একটি নামজাদা কলেজ, বিশ্ববিদ্যালয়ে স্টাডি করলেও সেই জ্ঞান, অভিজ্ঞতা অর্জন করতে পারবে না । আর একজন গৃহী সারাজীবন পুণ্যকর্ম করলেও তার পুণ্যরাশি সেই ভিক্ষুর পুণ্যরাশি হতে অর্ধাংশ হবে না</span><span>—</span><span> যে ভিক্ষু দুই-তিন বর্ষা পরিশুদ্ধভাবে ব্রহ্মচর্য জীবন কাটিয়ে গৃহী ঘরে ফিরে গেছে ।</span></p>
    <p class="txt">খুদ্দক নিকায়ের অন্তর্গত অপদান গ্রন্থে "পর্ণদায়ক বর্গে" একজন ভিক্ষুর কথা উল্লেখ আছে । সে ভিক্ষুটি নাকি অতীতে কেবল সাতদিন পরিশুদ্ধ ভিক্ষু জীবন কাটিয়ে চীবর ত্যাগ করে গৃহী জীবনে ফিরে গেছে । সাতদিন ব্রহ্মচর্যা পালনের পুণ্য ফলে সে একবার চক্রবর্তী রাজা হয়েছেন, বহুবার স্বর্গ সুখ ভোগ করেছেন, এবং তার নাকি কোনো কালে চারি অপায়ে যেতে হয় নি । শেষ জন্মে গৌতম বুদ্ধকে সাক্ষাৎ পেয়ে প্রব্রজিত হয়ে অর্হত্ব মার্গফল লাভ করেছেন । সে ভিক্ষুটি যদি সাতদিন ব্রহ্মচর্যা পালন করে এত সুখ লাভ করতে পারে, তাহলে যারা কয়েক বর্ষা ভিক্ষু জীবন কাটিয়ে গৃহী জীবনে ফিরে গেছে, তারা কত পুণ্য সঞ্চয় করে নিয়ে গেছেন। ভেবে দেখুন ।</p>
    <p class="txt">আসলেই ব্রহ্মচর্য পালনে কী যে পুণ্য হয়, কী যে মহত্ব লুকিয়ে আছে, আমার মনে হয়, এতদঞ্চলের সিংহভাগ বৌদ্ধ সে সুফল, মহত্বের ব্যাপারে অবিদিত । আজকে তারা ব্রহ্মচর্যার পালন সুফল, মহত্বতা জানে না বলে তো ভিক্ষু হয় না, তাদের ছেলেদের ভিক্ষু হওয়ার উৎসাহিত করে না । আর যারা কয়েক বর্ষা ভিক্ষু জীবন কাটিয়ে ঘরে ফিরে যায়, তাদেরকে নানা অদ্ভুত অদ্ভুত অসংলগ্ন কথাবার্তা বলে থাকেন । সমাজে তাদের হেয় করা হয়, বিভিন্ন অকথ্য ভাষায় নিন্দা, সমালোচনা, ঠাট্টা মশকারী করেন ।</p>
    <p class="txt">ভিক্ষু জীবন ত্যাগ করে যারা গৃহী জীবনে চলে গেছে, তারা প্রায় কমবেশি সমাজের লোকদের কাছ থেকে প্রত্যক্ষ ও পরোক্ষভাবে নানারকম অসৌজন্যমূলক কথা-বার্তা, ঠাট্টা মশকারি, নিন্দা বাক্য শুনতে হয়েছে । সেই ধর্মজ্ঞানহীন নিন্দুকদের ভাষ্য হল, আজীবন টিকতে না-পারলে কেন মুখ বড় করে ভিক্ষু হয়েছে । কত মানুষকে বড়ো বড়ো, লম্বা লম্বা লেকচার দিয়েছে, এখন আবার নির্লজ্জ হয়ে ঘরে ফিরে এসেছে । কত মানুষ কত কি বলে থাকে তার কোনো ঠিকঠিকানা নেই । এভাবে নানা তিক্ত কথায় তিরস্কার, সমালোচনা করে প্রব্রজ্যা ত্যাগীদের মানসিক নির্যাতন করা হয় । সহজ কথায় বলতে গেলে এতদঞ্চলের বৌদ্ধরা প্রব্রজ্যা ত্যাগীদের অপাঙক্তেয় মনে করে । বেশির ভাগ মানুষ তাদের ভালো চোখে চাই না । আর সে যদি গরীব মানুষের ছেলে হয় কিংবা অর্ধশিক্ষিত হয়ে থাকে, তাহলে তো কথায় নেই আর । সেজন্য প্রব্রজ্যা ত্যাগীরা অধিকাংশই ঘরে না-গিয়ে শহরে অথবা বিদেশে চলে যায় সমাজের লোকনিন্দা, সমালোচনার ভয়ে । আর যারা ঘরে চলে যায় তারাও ঘর থেকে খুুব কম সময়ও বের হয় মানুষের নিন্দা ও টিটকারীর ভয়ে ।</p>
    <p class="txt">আমার একজন সুপরিচিত ভিক্ষু ছিল । সেও কয়েক বর্ষা পরিশুদ্ধভাবে ভিক্ষু জীবন কাটিয়ে চিত্ত রমিত না হওয়ার কারণে গৃহী জীবনে ফিরে যায় । কিন্তু, ঘরে গিয়ে তার হয় এক মহা বিপদ । যেদিন বাড়িতে ফিরে গেছে সেদিন হতে গ্রামের লোকেরা নাকি তাকে নানা অসৌজন্যমূলক কথায় অপমান, নিন্দা, সমোলোচনা করা শুরু করেছে । এদিকে তাদের সাথে না-পারছে তর্ক করতে, না-পারছে ঝগড়ায় জড়িয়ে পড়তে, না-পারছে এড়িয়ে চলতে । শেষমেষ সমাজের লোকদের সমালোচনা, নিন্দা, অপমান সহ্য করতে না পেরে অগত্যা সে শহরে চলে যায় । অথচ তার কারণে কত মানুষ পুণ্য কর্ম করতে পেরেছে, কত মানুষকে পাপ-অকুশল কর্ম থেকে নিবৃত্ত করেছেন, কত উপাসক-উপাসিকাদের ধর্ম দেশনা দিয়ে উপকার করেছেন ।</p>
    <p class="txt">মানুষ এখন তার সেইসব উপকারের কথা বেমালুম ভুলে গেছে- তিনি গৃহী হয়েছেন বলে । অকৃতজ্ঞ ও নোংরা সমাজে উপকারী লোকদের এভাবে অপ্রত্যাশিত অপ্রীতিকর পরিস্থিতির স্বীকার হতে হয় । এই হলো, প্রব্রজ্যা ত্যাগীদের প্রতি আমাদের অন্ধ বৌদ্ধ সমাজের আচার-ব্যবহার, দৃষ্টিভঙ্গি, মন-মানসিকতা । সেই কারণে অনেকে ভিক্ষু হবার একটু আধটু মন থাকলেও সেই সমালোচনার ভয়ে ভিক্ষুও হতে চায় না । কারণ, আজীবন টিকতে না পারলে তারাও পরবর্তীতে সমালোচনার মুখোমুখী ও নিন্দার পাত্র হবেন ।</p>
    <p class="txt">বহু জ্ঞানী-গুণী ভান্তের কাছ থেকে শুনেছি এবং অনেক ধর্মীয় গ্রন্থেও পড়েছি যে, প্রতিরূপ দেশ নামে খ্যাত মিয়ানমার, শ্রীলংকায়, থাইল্যান্ডে নাকি যে যতদিন, যত মাস, যত বৎসর বুদ্ধ শাসনে প্রব্রজ্যা অবস্থায় থাকতে পেরেছেন, চীবর ছাড়লেও তাদের সে দেশের লোকেরা সমাজে সাদরে গ্রহণ করে । তারা কখনো সমালোচনা করেন না । প্রব্রজ্যা ত্যাগীদের তারা নাকি এই কারণে সাধুবাদ দিয়ে থাকে, "তুমি ভিক্ষু হয়েছো বলে, আমরা আপনার মাধ্যমে বহু দান-পুণ্যকর্ম সম্পাদন করতে পেরেছি, বুদ্ধের অমৃতবাণী অনেক শুনতে পেয়েছি । আপনি বুদ্ধশাসনে অনেক উপকার করেছেন ।" এভাবে তারা প্রব্রজ্যা ত্যাগীদের প্রতি কৃতজ্ঞতা প্রকাশ করে । সেই দেশের সমাজ প্রব্রজ্যা ত্যাগীদের আলাদা সম্মানের চোখে দেখে । তারা তাদেরকে সমাজে পুণ্যবান ও গুণী ব্যক্তি হিসেবে মূল্যায়ন করে, এবং আবাহ-বিবাহ ব্যাপারেও নাকি জিজ্ঞেস করে, ছেলেটি কতবার ভিক্ষু বা শ্রামণ হয়েছেন।</p>
    <p class="txt"><span>কারণ, তারা জানে</span><span>—</span><span> যে মানুষটি ভিক্ষু হয়েছেন, সে কম-বেশি ধর্মজ্ঞান অর্জন করেছেন, নানা অভিজ্ঞতা সঞ্চয় করেছেন । ফলে সে কখনো আর মদ,গাজা,আফিম-হিরোইন সেবন করবে না, নানা অনৈতিক, অসামাজিক পাপ কর্ম করবে না, স্ত্রী-পুত্রের সহিত ঝগড়াঝাটি করবে না । সেই ধারণা থেকে তারা বিয়ের আগে জিজ্ঞেস করে পাত্র কতবার শ্রামণ বা ভিক্ষু হয়েছেন । আর এতদঞ্চলের বৌদ্ধরা কোনো ভিক্ষু চীবর ত্যাগ করে গৃহী হয়ে গেলে সমাজের লোকেরা সবচেয়ে নিকৃষ্ট মনে করে । সে ভিক্ষু থাকা অবস্থায় যা জ্ঞান, অভিজ্ঞতা সঞ্চয় করেছেন, সেই জ্ঞান, অভিজ্ঞতাটুকুও সমাজে কাজে লাগানোর সুযোগ দেন না</span><span>—</span><span>এই নোংরা অশিক্ষিত বৌদ্ধ সমাজ । দেখুন, প্রতিরূপ দেশের বৌদ্ধদের দৃষ্টিভঙ্গি আর এইদেশের বৌদ্ধদের দৃষ্টিভঙ্গি কতটা আকাশ-পাতাল তফাৎ ।</span></p>
    <p class="txt">যারা ভিক্ষুদের সমালোচনা করে, প্রব্রজ্যা ত্যাগীদের নিন্দা করে, আমি তাদের উদ্দেশ্য বলি, আজীবন থাকতে না পারলেও এক বছরের জন্য ভিক্ষু হয়ে প্রব্রজ্যা জীবনকে পরীক্ষা করে দেখুন । ভিক্ষু হলে বুঝতে পারবেন, ভান্তেরা কীভাবে সতত একটা নিয়ম, সংযম ও শৃংখলার মধ্যে জীবনযাপন করে থাকেন । জানতে পারবে তাদের জীবনশৈলী সম্পর্কে । আন্দাজে উপরে উপরে দেখে, অপরের কাছ থেকে শুনে কিংবা বই পড়ে কখনো ভিক্ষু জীবনকে উপলব্ধি করা যায় না । ভিক্ষু জীবন উপলব্ধি করতে হলে প্রব্রজ্যার ভূমিতে আসতে হবে, তার আগে নয় । সেজন্য যারা ভিক্ষু জীবন ত্যাগ করে গৃহী হয়েছে, তারা কখনো আর ভিক্ষুদের নিন্দা, সমালোচনা, বদনাম করেন না । কারণ, তারা জেনেছেন, ভিক্ষু জীবন কত কঠিন, কত সংগ্রামের ।</p>
    <p class="txt">পৃথিবীতে যদি কোনো কঠিনতম কাজ থাকে, সেই কঠিনতম কাজটি হচ্ছে-সংসার কিংবা দশবন্ধন ছিন্ন করে ভিক্ষু হওয়া । তার চেয়ে বহুগুণে আরও কঠিন ভিক্ষু জীবন লাভ করার পর আজীবন টিকে থাকা । ভিক্ষু জীবন মানে কঠিন সংগ্রামী জীবন । এখানে সবসময় নিজের সাথে ও বিভিন্ন প্রতিকূল পরিবেশ-পরিস্থিতির সহিত সংগ্রাম করে টিকে থাকতে হয় । মহাসমুদ্রে বিশাল বিশাল জাহাজ চালাতে গিয়ে নাবিকেরা যেমন, ভয়ংকর উত্তাল উর্মি, বড় বড় কুমির ও তিমিগুলোর সাথে সম্মুখীন হয় এবং সেগুলো মোকাবেলা করে বীর-বিক্রমে গন্তব্য স্থলের দিকে অগ্রসর হন । অনুরূপভাবে বুদ্ধশাসনে ভিক্ষুরাও মহাসাগরে জাহাজ চালনারত সাহসী নাবিকের ন্যায় নিজের মনের সাথে ও নানা প্রতিকূল পরিবেশ-পরিস্থিতির সাথে যুদ্ধ করে বুদ্ধশাসন টিকে করে থাকে । যারা এই কঠিন যুদ্ধে টিকতে না-পারেন তারা ভিক্ষু জীবন থেকে ছিটকে পড়েন ।</p>
    <p class="txt">ভিক্ষুজীবন নামক পুণ্যভূমিটা খুবই মহৎ এবং সংগ্রামের । এই মহৎ পবিত্র ভূমিতে আজীবন নিজের সাথে যুদ্ধ করে টিকে থাকা অত্যন্ত কঠিন ব্যাপার । এই ভিক্ষু ভূমিতে থাকতে হলে অনেক ত্যাগ-তীতিক্ষা, ধৈর্য্য-সহ্য ও বহু প্রকার প্রজ্ঞার গুণ দরকার । তার সাথে প্রয়োজন দৃঢ় মনোবল, পূর্বজন্মের প্রবল পারমী এবং ইহজীবনে সৎকল্যাণ মিত্র সংশ্রব বা উপদেশ । উক্ত গুণগুলো একটি কম হলে ভিক্ষু জীবনে টিকে থাকা কঠিন হয়ে পড়ে ।</p>
    <p class="txt">যদিও উপরে উপরে দেখা যায় ভান্তেদের কোনো অভাব নেই । এদিক-ওদিক ঘুরছে, ফাং-এ যাচ্ছে । তাদের নেই কোনো টাকা-পয়সা, ঘর-বাড়ী, খাওয়া-দাওয়ার চিন্তা । নেই জীবন-জীবিকা, স্ত্রী-পুত্র ভরন-পোষনের চিন্তা । এক কথায় বলতে গেলে দায়ক-দায়িকারা সব সুযোগ-সুবিধা ব্যবস্থা করে দেন । এত সুযোগ-সুবিধা থাকা সত্ত্বেও কেন মানুষ এই পথে আসতে চাই না ? তবু কেন ভিক্ষুরা আজীবন থাকতে পারে না ? কেন বা সন্ন্যাসী বেশ ত্যাগ করে গৃহী হয়ে যান ? নিশ্চয় চিন্তা ও কৌতূহলের বিয়ষ, নয় কি ? তথাগত বুদ্ধ এমনি এমনি বলেন নি, প্রব্রজ্যা লাভ করা অতিশয় দুর্লব, কষ্টসাধ্য ।</p>
    <p class="txt"><span>সাধারণ পৃথগজন মানুষের চিত্ত স্বভাবতই চঞ্চল, অস্থির । নিরন্তর পঞ্চকামগুণে ও নানা বিষয়-বস্তুর প্রতি মন আবর্তিত হয় । জন্মে-জন্মান্তর, কল্প-কল্পান্তর রূপ, শব্দ, গন্ধ, রস ও স্পর্শ</span><span>—</span><span> এই পঞ্চকামগুণ মন-চিত্ত ভোগ করে আসতেছে অনাদি কাল থেকে আজ অবধি । সেই পঞ্চকামগুণ শক্ত বলয় থেকে নিজেকে নিবৃত্ত রাখা, চঞ্চল চিত্তকে স্থির করা, বুদ্ধ শাসনে মনকে অভিরমিত করা, সহজ কথা নয় । নিতান্তই বীরত্বের ব্যাপার । </span></p>
    <p class="txt">আমরা জানি, ভগবান গৌতম বুদ্ধ লক্ষাধিক চারি অসংখ্য কল্পকাল বুদ্ধত্ব পারমী পূরণ করেছেন । এই চারি অসংখ্য কল্পে চব্বিশ জন সম্যক সম্বুদ্ধের সাক্ষাৎ পেয়েছেন এবং লক্ষ লক্ষ, কোটি কোটি ও অগণিতবার জন্ম গ্রহণ করেছেন । সেই অসংখ্য জন্মের মধ্যে কেবলমাত্র বুদ্ধশাসনে নয়বার আমাদের মত ভিক্ষু জীবন লাভ করতে পেরেছেন । ঋষি প্রব্রজ্যা পাঁচবার গ্রহণ করে নৈষ্ক্রম্য পারমী পূর্ণ করেছেন । বোধিসত্ত্ব জীবনী জাতকগুলো অধ্যায়ন করে দেখা গেছে, তিনিও অনেকবার ব্রহ্মচর্য জীবন থেকে চ্যুত হয়েছেন । এত বড় মহাপুরুষ বোধিসত্ত্বও শুধুমাত্র নয়বার বুদ্ধশাসনে ভিক্ষু, পাঁচবার ঋষি প্রব্রজ্যা লাভ করতে সক্ষম হয়েছিলেন । তাও কয়েকবার নাকি ব্রহ্মচর্য জীবন ত্যাগও করেছেন ।</p>
    <p class="txt">তাহলে চিন্তা করে দেখুন, প্রব্রজ্যা জীবন লাভ করা কতটুকু কঠিন ও দুর্লভ হবে । ভিক্ষু জীবন যদি এত সহজ ও সুলভ হতো তাহলে সবাই প্রব্রজ্যা লাভ করতে পারতো । অত্যন্ত কঠিন ও দুর্লভ বলে মানুষ এখানে আসতে পারে না এবং যারা আসেন তারাও অধিকাংশই আজীবন থাকতে পারে না । কেউ থাকে এক বর্ষা, কেউ দুই বর্ষা, কেউ পাঁচ বর্ষা, কেউ দশ বর্ষা । কেউ কেউ মহাস্থবির হয়েও চলে যেতে দেখা যায় । যে যতদিন, যত মাস, যত বৎসর থাকতে পারেন তার ততই লাভ, ততই মঙ্গল । যে যতদিন থাকতে পেরেছেন, ভবিষ্যতে তার সেটা বিরাট সুখের কারণ হয়, এবং দুঃখমুক্তি নির্বাণ লাভের হেতু হয়ে থাকে ।</p>
    <p class="txt">আমি অনেক ভিক্ষু-শ্রামণকে দেখেছি কত শ্রদ্ধা নিয়ে বুদ্ধ শাসনে চলে আসে, আজীবন থাকবে বলে । অথচ দু'এক বৎসরও থাকতে পারে না । মন রমিত না হওয়ার কারণে বাড়িতে চলে যায় । আরও অনেক শ্রামণ দেখেছি, যে দিন রংবস্ত্র পরিধান করে, সেদিন হতে তাদের শরীরে চুলকানি শুরু হয় । অনেকের ফোঁড়া, এলার্জি ওঠে, অনেকের জ্বর আসে । তাদের চিকিৎসা করলেও আরোগ্য হয় না । উপায়ন্তর না দেখে শেষমেশ বাধ্য হয়ে প্রব্রজ্যা ত্যাগ করে বাড়িতে চলে যেতে হয় । দেখা গেছে চীবর ত্যাগ করার পর পরই সেই চুলকানি, এলার্জি, ফোড়া, জ্বর এমনিতে বিনা চিকিৎসায় উপশম হয়ে গেছে । আমি প্রব্রজিত জীবনে এই ধরনের অলৌকিক ঘটনা স্ব-চক্ষে বহুবার দেখেছি । আমার মতো হয়তো অনেকে দেখেছেন ।</p>
    <p class="txt">অতএব, আপনাদের ভিক্ষু জীবন আসলে কী জিনিস উপলব্ধি করতে হবে । ব্রহ্মচর্য পালন করলে কী যে পুণ্য লাভ হয়, জানতে হবে । সেই সুফল জেনে নিজের ছেলেদের মন নিরুৎসাহিত না-করে প্রব্রজ্যা জীবনে আসার অনুপ্রাণিত করা উচিত । প্রব্রজ্যা ত্যাগীদের প্রতিও আমাদের মন-মানসিক, দৃষ্টিভঙ্গি বদলাতে হবে । তাদের হেয় করলে, বাঁকা চোখে দেখলে, অহেতুক নিন্দা-সমালোচনা করলে ভবিষ্যতে কেউ ভিক্ষু হতে চাইবে না । মনে রাখবেন, যেখানে ভিক্ষুসংঘ নেই, সেখানে বুদ্ধশাসন বিলুপ্তি হয় । এই বিষয়গুলো জানতে হলে আমাদের প্রচুর পরিমাণ ত্রিপিটক স্টাডি করতে হবে ।</p>
    </div>
    <div class="react">
    </div>
    </div>
    <h1 class="title">ভিক্ষু কত প্রকার ও কী কী?</h1>
    <div class="post_box">
    <div class="post_txt">
    <p class="txt"><span>তথাগত বুদ্ধ যার সর্বশেষ প্রদত্ত শুকরের মাংস ভোজন করে মহাপরিনির্বাণ লাভ করেছেন, সেই শ্রদ্ধাবান উপাসক কর্মকারপুত্র চুন্দ বুদ্ধকে একবার জিজ্ঞেস করেছিলেন এভাবে</span><span>—</span><span> "মহাপ্রজ্ঞাবান মনি, ধর্মস্বামী, বীততৃষ্ণ ও দ্বিপদীগণের মধ্যে শ্রেষ্ঠ ভগবান বুদ্ধকে প্রশ্ন করছি, জগতে ভিক্ষু কত প্রকার ? দয়া করে আমাকে বলুন । তখন তথাগত বুদ্ধ চুন্দকে বলেছিলেন, তুমি যখন জিজ্ঞেস করছো, তাহলে মনোযোগ দিয়ে শোন, ভিক্ষুর প্রকারভেদ আমি বলে দিচ্ছি । "হে চুন্দ, ভিক্ষু চার প্রকার । তাঁরা হলেন</span><span>—</span><span>মার্গজিন ভিক্ষু, মার্গদেশক ভিক্ষু, মার্গজীবি ভিক্ষু ও মার্গ দূষক ভিক্ষু ।</span></p>
    <p class="txt">মার্গ জিন ভিক্ষু কাকে বলে ?</p>
    <p class="txt"><span>সম্যক সম্বুদ্ধ, পচ্চেক বুদ্ধ, শ্রাবক বুদ্ধ</span><span>—</span><span> এই তিন জন আসব ক্ষয়কারী মহাপুরুষদের মার্গজিন ভিক্ষু বলে । অর্থাৎ যারা আর্য অষ্টাঙ্গিক মার্গ পথে চলে সমথ-বিদর্শন ভাবনা দ্বারা লোভ, দ্বেষ, মোহ, অহংকার, মিথ্যাদৃষ্টি,</span></p>
    <p class="txt"><span> সন্দেহ, আলস্য-তন্দ্রা, চঞ্চলতা, পাপের নির্লজ্জতা, পাপের প্রতি নির্ভয়তা</span><span>—</span><span> এই দশবিধ অরি বা ক্লেশ শত্রুদের চিত্ত থেকে চিরতরে সম্পূর্ণ নির্মূল করে তৃষ্ণাবিমুক্ত কালজয়ী হয়েছেন, তাঁরাই মার্গজিন ভিক্ষু ।</span></p>
    <p class="txt">মার্গদেশক ভিক্ষু কাকে বলে ?</p>
    <p class="txt"><span>যারা চারি আর্যসত্য জ্ঞান, প্রতিত্যসমূৎপাদ নীতি জ্ঞান অধিগত করে নির্বাণ প্রদায়ী শ্রেষ্ঠধর্ম প্রচার করেন, দেশনা করেন, তাদের মার্গদেশক ভিক্ষু বলে । সহজ কথায় বলতে গেলে স্রোতাপত্তি মার্গ ও ফললাভী, সকৃদাগামী মার্গ ও সকৃদাগামী ফললাভী, অনাগামী মার্গ ও অনাগামী ফললাভী, এবং অর্হত্বমার্গে উপনীত</span><span>—</span><span> এই সাত শৈক্ষ্য আর্য পুদগলদের মার্গদেশক ভিক্ষু বলে ।</span></p>
    <p class="txt">মার্গজীবি ভিক্ষু কাকে বলে ?</p>
    <p class="txt">যে ভিক্ষু কায় সংযম, বাক সংযম, মন সংযম, পাপ কর্ম সম্পাদনে লজ্জা ও ভয়শীল, শমথ-বিদর্শন ভাবনা অনুশীলন করেন এবং বুদ্ধের প্রজ্ঞাপিত প্রাতিমোক্ষ শীল, ইন্দ্রিয় সংবরণ শীল, আজীব পরিশুদ্ধ শীল, প্রত্যয় সংনিশ্রিত শীল পালন, রক্ষণ, ধারণ, মনন করে আর্য অষ্টাঙ্গিক মার্গ মোতাবেক জীবন গঠন করেন, তাকে মার্গ জীবি ভিক্ষু বলে । সহজ কথায় সুশীল, বিনয়গারবী ও শাসনদরদী পৃথগজন শিক্ষার্থী ভিক্ষুদের মার্গজীবি ভিক্ষু বলে ।</p>
    <p class="txt">মার্গ দূষক ভিক্ষু কাকে বলে ?</p>
    <p class="txt">যে ভিক্ষু বুদ্ধের সদ্ধর্মশাসনে কায় অসংযম, বাক্য অসংযম, মন অসংযম হয়ে বিচরণ করে তথা গোপনে ও প্রকাশ্যে পাপ কর্ম সম্পাদনে লজ্জা নেই, ভয় নেই । দুঃশীল হয়ে সুশীলের ভানকারী, মায়াবী, চাতুরী এবং নানা গৃহী জনোচিত কুলদূষক কর্ম করে শ্রদ্ধা পরিহানি ঘটায়, তাকে মার্গদূষক ভিক্ষু বলে । সহজ কথায় যিনি আর্য অষ্টাঙ্গিক মার্গ থেকে বিচ্যুত হয়ে দুঃশীল, দুষ্প্রাজ্ঞ হয়ে বুদ্ধের শাসনে অবস্থান করেন, তাকে মার্গদূষক ভিক্ষু বলে ।</p>
    <p class="txt"><span>অতঃপর তথাগত বুদ্ধ চুন্দকে বললেন</span><span>—</span><span> "হে চুন্দ, যারা খাঁটি শ্রদ্ধাবান উপাসক-উপাসিকা, জ্ঞানবান, শ্রুতিধর ও চার প্রকার ভিক্ষু সম্পর্কে অবগত হয়েছেন, তাদের কখনো ধর্মের প্রতি শ্রদ্ধা পরিহানি হয় না । তারা কখনো মার্গদূষক ভিক্ষুদের সাথে মার্গজিন, মার্গদেশক, মার্গজীবিদের তুলনা করেন না, এবং মার্গদূষক ভিক্ষুর দুঃশীলতা, দুষ্প্রাজ্ঞতা দেখে মার্গজিন, মার্গদেশক ও মার্গজীবি ভিক্ষুদের কিংবা ধর্মকে সন্দেহ পোষন করেন না, অশ্রদ্ধাও করেন না । (সূত্র নিপাত. চুন্দ সূত্র ও তার অর্থকথা) </span></p>
    <p class="txt">এতদঞ্চলের কোন ভিক্ষু চীবর ত্যাগ করে সাধারণ গৃহী হয়ে গেলে বা মার্গদূষক ভিক্ষুদের খারাপ কর্ম করতে দেখলে অনেক উপাসক-উপাসিকা অন্যান্য ভিক্ষুদেরও ঢালাওভাবে সন্দেহ পোষণ করেন, তাদের প্রতি আস্থা হারান । বুদ্ধের শাসন "শেষ শেষ অথবা ধর্ম গেল গেল" বলে হইচই করেন । শুধু তা নয় অনেকে ভিক্ষুদের বিরুদ্ধে সোশ্যাল মিডিয়ায়, দোকানে, রাস্তাঘাটে অসংলগ্ন কথাবার্তা, অকথ্য ভাষায় নিন্দা ও বিভিন্ন অহেতুক মন্তব্য করতেও কোন কুন্ঠাবোধ করে না ।</p>
    <p class="txt"> দুঃশীল বা পাপাচারী ভিক্ষুদের কর্মকান্ড, আচার-ব্যবহার দেখে সকল ভিক্ষুগণকে এক কাতারে মাপা চরম মূর্খটা । আমি অনেক উপাসক-উপাসিকা দেখেছি, তারা আগে যথেষ্ট ধার্মিক ছিল, দান করত, নিয়মিত বিহারে যেত, ভিক্ষুদের দেখা-শুনা, শ্রদ্ধা-সম্মান করত । তারা কতিপয় দুঃশীল ভিক্ষুর বিনয় বহির্ভূত কাজকর্ম দেখে কিংবা তাদের শ্রদ্ধাভাজন ভিক্ষুরা গৃহী জীবনে ফিরে যাবার কারণে, তারাও এখন উল্টো ভুলপথে পা দিয়েছেন, ধর্মের বিমুখী হয়েছেন, শ্রদ্ধা হয়েছে পরিহানি এবং ভিক্ষুদের নানা সমালোচনা করে বেড়ান । তাদের মুখ থেকে এমন কথাও শুনা যায়, তাদের নাকি বর্তমান ভিক্ষুদের প্রতি কোন আস্থা নেই ।</p>
    <p class="txt"><span>যারা বুদ্ধের সদ্ধর্ম সম্পর্কে অনভিজ্ঞ, শ্রদ্ধা দুর্বল ও ভিক্ষুর প্রকারভেদ সম্বন্ধে অনবহিত, সেই আঁনাড়ী উপাসক-উপাসিকাদের মন এরূপ এবড়োখেবড়ো অবস্থা হয় এবং ধর্মপুণ্য থেকে পিছলে পড়েন । তারা কখনও ধর্মকে জেনে-বুঝে পুণ্যও করেননি বা বিহারেও যান নি । কোনো ভিক্ষুকে দেখে অথবা অন্যান্য লোকদের বিহারে যেতে দেখে তারাও গিয়েছেন । যে উপাসক-উপাসিকাদের শ্রদ্ধা প্রবল, পিটকীয় জ্ঞানে সমৃদ্ধ, সদ্ধর্ম কী জিনিস জেনেছে কিংবা চার শ্রেণী ভিক্ষু সম্পর্কে জ্ঞাত</span><span>—</span><span>সেই উপাসক-উপাসিকাদের কখনও শ্রদ্ধা পরিহানি হয় না, ধর্মবিমুখী হন না, শীলবান ভিক্ষুর প্রতি আস্থা হারান না ।</span></p>
    <p class="txt">মনে রাখবেন, কোন ভিক্ষু দুঃশীলতা আচরণ করলে অথবা চীবর ত্যাগ করে গৃহী জীবনে ফিরে গেলে, সে ভিক্ষুটি স্রেফ ধর্ম বিনয় থেকে চ্যুত হয়েছে । ধর্মকে বিচ্যুত করতে পারেন নি, কিংবা ধর্মকে সঙ্গে করে নিয়ে যায় নি, এবং কেউ নিতেও পারবে না । ধর্ম তার নিজস্ব জায়গায় স্বমহিমায়, স্বগৌরবে দাড়িয়ে আছে । প্রত্যেক ভিক্ষু-শ্রামণ, উপাসক-উপাসিকা ধর্মচারী মাত্র, ধর্ম স্বামী নয় । ধর্মকে যে পালন ও ধারণ করে, ধর্ম তাকে রক্ষা করে । তবে, এটা ঠিক কোন ভিক্ষু যখন বিনয় বহির্ভূত দুষ্কর্ম করে বুদ্ধের সদ্ধর্ম শাসনে কমবেশি প্রভাব পড়ে ।</p>
    <p class="txt"> অতএব, আপনারা পুণ্য করবেন, বিহারে যাবেন ধর্মকে দেখে ও বুঝে। কোনো ব্যক্তিকে, ভিক্ষুকে দেখে নয় । কেউ যদি ধর্মকে না-জেনে, না-বুঝে কেবল ব্যক্তি বা ভিক্ষুকে ভিত্তি করে পুণ্য করে কিংবা অন্যদের দেখে বিহারে যায়, তাহলে সেই উপাসক-উপাসিকারা যেকোন সময় ধর্মপুণ্য থেকে ছিটকে পড়ে পুনরায় মিথ্যাপথে ধাবিত হবার শতভাগ সম্ভাবনা থাকে । কারণ, সে সদ্ধর্ম কী জিনিস উপলব্ধি করতেও পারেননি । অধিকন্তু আপনার শ্রদ্ধাভাজন সেই ভিক্ষুটি হয়তো ধর্মবিনয় থেকে বিগড়ে যেতে পারে অথবা চীবর ত্যাগ করে গৃহী জীবনেও চলে যেতে পারে ।</p>
    <p class="txt">এই দেশের বৌদ্ধদের আরও একটা মস্তবড় ভুল হল, কোন ভিক্ষুকে শীল বিনয় লঙ্ঘন করতে দেখলে, তৎক্ষণাৎ তাকে দুঃশীল, পাপী, খারাপ ভিক্ষু বলে তকমা দেয়া । একটি খারাপ কাজ করেছে বলে, সে দুঃশীল নয় । সেটা তার ধর্মবিনয় অনুশীলনে নিছক সাময়িক হোঁচট খাওয়া মাত্র । ভিক্ষু জীবন থেকে পুরোদস্তুর নষ্ট হয়ে যাওয়া নয় । একজন ভিক্ষু বুদ্ধের শাসন থেকে তখনই সম্পূর্ণভাবে ছিটকে পড়ে, যখন চারি অযোগ্য কর্ম (পরাজয় কর্ম) থেকে যেকোন একটি অতিক্রম করে থাকে । অনেক শীলবান ভিক্ষুরও জীবন চলার পথে মাঝে মাঝে শীল-বিনয় প্রতিপালনে একটু আধটু ব্যত্যয় ঘটে । তাই বলে তাকে দুঃশীল হিসেবে আখ্যায়িত করা উচিত নয় ।</p>
    <p class="txt"><span>তাঁরা আবার সেখান থেকে বিনয়কর্মের মাধ্যমে উঠে দাঁড়ান । আজীবন নিরবচ্ছিন্নভাবে একটা বিনয় ও নিয়ম শৃঙ্খলা গন্ডির মধ্যে দাগহীন অবস্থায় থাকা চাট্টিখানি কথা নয়, অনেক কঠিন ব্যাপার এবং বীরত্বের বিষয়ও বটে । একজন ভিক্ষু অর্হৎ না হওয়া পর্যন্ত আপত্তিগ্রস্ত হবার কিংবা অপরাধ করার শতভাগ সম্ভাবনা থাকে । এজন্য পূজ্য বনভান্তেও প্রায় সময় দেশনার ফাঁকে বলতেন, যত বড় শীলবান ভিক্ষু হোক, ধ্যানী ভিক্ষু হোক তাকে বিশ্বাস নেই । অর্হৎ হলে সে খাঁটি বিশ্বাসযোগ্য । তবে এটাও ঠিক, যে ভিক্ষু বিনয়ের প্রতি গভীর শ্রদ্ধাশীল, সতত জ্ঞানযোগে সতর্ক হয়ে চলাফেরা করেন, সে ভিক্ষু খুব কমই ভুল-অপরাধ হয়ে থাকে । কিন্তু কোন ভিক্ষু যদি নিত্য-নতুন ছোট-বড় শীল বিনয় লঙ্ঘন করে, এবং সেই কৃত অপরাধগুলো থেকে সংশোধন হবার চেষ্টা করে না, অথবা সংশোধন হবার পরও যদি বারবার একই অপরাধ করে থাকে</span><span>—</span><span> সেই ভিক্ষুকে নির্লজ্জ, পাপী ভিক্ষু বলে । বুদ্ধঘোষ বিরচিত বিখ্যাত গ্রন্থ বিশুদ্ধিমার্গে এমনটা বলা হয়েছে । সুতরাং, একজন ভিক্ষুর জীবনশৈলী বা শীল-বিনয় না বুঝে কিংবা কোন ভিক্ষু সম্পর্কে সঠিক তথ্য না জেনে আন্দাজে এই-সেই মন্তব্য করা কখনো উচিত নয় ।</span></p>
    <p class="txt"><span>একজন ভিক্ষু জানে কোনটা গুরু অপরাধ, কোনটা মাঝারি অপরাধ, কোনটা লগু অপরাধ এবং কোন শীল লঙ্ঘিত হলে বা কোন অপরাধ করে থাকলে, সেই অপরাধ থেকে কীভাবে কাটিয়ে উঠে পরিশুদ্ধ হওয়া যায়। একমাত্র ভিক্ষু বা ভিক্ষুসংঘই জানে সেই সমস্ত বিনয় সংক্রান্ত বিষয়গুলো । ভিক্ষু না হলে এবং যথেষ্ট পরিমাণে শাস্ত্রজ্ঞান পারদর্শিতা না হলে সাধারণ গৃহীর পক্ষে সেগুলো বিলকুল জানা সম্ভব নয় । আর একজন ভিক্ষু আরও একজন ভিক্ষুকে জানতে পারে, চিনতে পারে</span><span>—</span><span> কে কেমন স্বভাবী ভিক্ষু । আসলে সে সুশীল নাকি দুঃশীল । তাও আবার দীর্ঘকাল একসাথে বসবাসের মাধ্যমে জানতে হয়, ক্ষণিক কথা-বার্তায় বা দর্শনে নয় । ধর্ম বিনয় সম্পর্কে পর্যাপ্ত পরিমাণ ধারণা না-থাকলে সাধারণ দায়ক-দায়িকাদের পক্ষে কে শীলবান ভিক্ষু, কে দুঃশীল ভিক্ষু নির্ণয় করা কিংবা সম্পূর্ণরূপে ওয়াকিবহাল হওয়া অনেক কঠিন ব্যাপার ।</span></p>
    <p class="txt">যেমনটা সংযুক্ত নিকায়ের "সপ্ত জটিল সূত্রে" বুদ্ধ প্রসেনজিৎ রাজাকে বলেছেন, "মহারাজ, একজন ভিক্ষুর শীল সম্বন্ধে জানতে হলে দীর্ঘকাল তাঁর সাথে মিশতে হবে, উঠা-বসা করতে হবে । তাও গভীর মনোযোগের মাধ্যমে জানতে হয়, অমনোযোগে নয়, প্রজ্ঞার মাধ্যমে জানতে হবে, অজ্ঞানে নয় । গভীর মনোযোগ ও প্রজ্ঞাযোগে তাঁর আচার-আচরণ, কথা-বার্তা, হাব-ভাব, চালচলন পরীক্ষা-নিরীক্ষার মাধ্যমে জেনে নিতে হয় একজন ভিক্ষুর শীল সম্পর্কে । কিন্তু এদেশের বৌদ্ধরা একজন ভিক্ষুকে ক্ষণিক দর্শনে বা অপরের কাছ থেকে "বেলে খবর" শুনে সুশীল-দুঃশীল বা ধ্যানলাভী, মার্গলাভী বলে উপাধি দিয়ে থাকেন । এর একমাত্র কারণ হল, এদেশের দায়ক-দায়িকাদের পরিয়ত্তি (ত্রিপিটক) শিক্ষার অভাব । সর্বোপরি বুদ্ধের সদ্ধর্মকে জানতে না-পারার প্রজ্ঞার অপরিপক্কতা ।</p>
    <p class="txt">পরিশেষে বলবো, মূল ত্রিপিটকটি বাংলা ভাষায় এখন আপনাদের হাতের মুঠোই । আপনারাও ত্রিপিটক পড়ুন, গবেষণা করুন, জ্ঞানী-পণ্ডিত শীলবান ভিক্ষুদের সান্নিধ্যে থাকুন, ধর্মকে সঠিকভাবে জানার জন্য প্রশ্ন করুন । ত্রিপিটক শিক্ষা করে গবেষণা করলে জানতে পারবেন, একজন খাঁটি শ্রদ্ধাবান-শ্রদ্ধাবতী উপাসক-উপাসিকা ধর্ম পরিহানিমূলক কোন কিছু দেখে থাকলে, সেই মুহূর্তে তার দায়িত্ব-কর্তব্য কি । মনে করবেন না যে, বুদ্ধ শাসন রক্ষা করা স্রেফ ভিক্ষু সংঘের । একজন বৌদ্ধ উপাসক-উপাসিকা হিসেবে বুদ্ধের সদ্ধর্মের শাসনকে সমুজ্জ্বল করে ধরে রাখার তরে সহযোগিতা দেওয়া আপনাদেরও অনেক দায়িত্ব আছে । বুদ্ধশাসনে পরিহানি ঘটলে স্রেফ ভিক্ষু সংঘের ক্ষতি হয় না, দায়ক-দায়িকাদেরও ক্ষতি হয়ে থাকে । </p>
    <p class="txt">ত্রিপিটক অধ্যায়ন করলে দেখতে পাবেন অনেক জ্ঞানী-গুণী, শ্রদ্ধাবান দায়ক-দায়িকা, উপাসক-উপাসিকা বৌদ্ধ ইতিহাসে স্মরণীয়-বরণীয় হয়ে আছেন, বুদ্ধ শাসনে অসীম অবদানের জন্য ।</p>
    </div>
    <div class="react">
    </div>
    </div>
    <h1 class="title">ভিক্ষুরা কী আন্দোলন, মিছিল, প্রতিবাদ করতে পারে?</h1>
    <div class="post_box">
    <div class="post_txt">
    <p class="txt">বর্তমান যুগে কোনো ভিক্ষুকে যদি কোনো দুর্বৃত্ত বা অন্য ধর্মাবলম্বী লোকেরা হত্যা করে, মারধর করে, অপদস্থ করে, তখন ভিক্ষুরা গৃহীসহ একসাথে ব্যানার ধরে রাজপথে মিছিল, মানববন্ধন, সংবাদ সম্মেলন করতে দেখা যায়। সরকার কিংবা প্রশাসনের কাছে অপরাধীদের গ্রেফতার করে যথাযত বিচার ও শাস্তির দাবি জানান। শুধু তা নয়, অপরাধীর ফাঁসির দাবি জানাতেও দেখা যায়। এখন কথা হলো, আসলে ভিক্ষুরা কী কোনো ভিক্ষুর হত্যাকারী বা অপরাধীর বিরুদ্ধে মিছিল, আন্দোলন, মানববন্ধন, সংবাদ সম্মেলন করতে পারে? সরকার বা প্রশাসনের নিকট অপরাধীদের গ্রেফতার করে যথাযত শাস্তির দাবি অথবা বিচার চাইতে পারে?</p>
    <p class="txt"><span>আইনের দৃষ্টিকোণ থেকে ভিক্ষুদের মিছিল, মানববন্ধন, সংবাদ সম্মেলন ও অপরাধীর শাস্তির দাবি, বিচার চাওয়া একদম সঠিক, যৌক্তিক এবং আইনসম্মত। কিন্তু তথাগত বুদ্ধের প্রজ্ঞাপিত ধর্ম-বিনয়ের দৃষ্টিকোণ থেকে ভিক্ষুরা কখনো সেসমস্ত গৃহীজনোচিত কাজে অংশ নিতে পারে না, এবং গৃহীদেরও সে কাজে প্ররোচিত করতে পারে না। ভিক্ষুদের জীবনাচার কোনো দেশের প্রচলিত আইনে পরিচালিত হয় না, তাদের সমস্ত কাজকর্ম বুদ্ধের প্রজ্ঞাপিত ধর্ম-বিনয়কে কেন্দ্র করে পরিচালিত হয়। একজন ভিক্ষু কীভাবে জীবন-যাপন, চলাফেরা করবে, গৃহীদের সাথে কীরূপ আচরণ করবে, কীভাবে কথা-বার্তা বলবে এবং কোন কোন কাজ করতে পারবে, কোন কোন কাজ করতে পারবে না</span><span>—</span><span> জিনশ্রেষ্ঠ বুদ্ধ তাঁর ধর্মবিনয়ে ভিক্ষুদের সম্পূর্ণ আদেশ-উপদেশ দিয়ে গেছেন। কোনো ভিক্ষু যদি বুদ্ধের প্রজ্ঞাপ্ত ধর্ম-বিনয় বিধানকে উপেক্ষা করে দেশের প্রচলিত আইনকে প্রাধান্য দিয়ে স্বব্রহ্মচারী ভিক্ষু হত্যার প্রতিবাদ, গৃহীসুলভ মিছিল, মানববন্ধন, সংবাদ সম্মেলন করে, অপরাধীর শাস্তি দাবি করে, তাহলে সে ভিক্ষু সরাসরি বুদ্ধের আদেশ-উপদেশের সাথে বিরুদ্ধাচরণ করে থাকে। আর যে ভিক্ষুরা অপরাধীর ফাঁসি দাবি করে এবং তাদের দাবির কারণে যদি অপরাধীর ফাঁসি হয়, তাহলে সেই ফাঁসির দাবি জানানো ভিক্ষুর পারাজিকা হয়। যদি ফাঁসি নাও হয় তাহলে থুল্লচ্চয় অপরাধে অপরাধী হয়। বিনয়ে এভাবে বলা আছে।</span></p>
    <p class="txt">বুদ্ধের সময়কালীন বুদ্ধের যশ-খ্যাতি ঈর্ষাকারী অন্য ধর্মাবলম্বীরা বুদ্ধের দ্বিতীয় অগ্রশ্রাবক ঋদ্ধিশ্রেষ্ঠ মৌদ্গল্যায়ন ভান্তেকে বিনাদোষে দণ্ড, লোষ্ট্র দিয়ে প্রচন্ডভাবে জখম করে সমস্ত শরীরের হাড়গোড় ভেঙ্গে দিয়ে রক্তাক্ত করেছিল। সেই ক্ষত-বিক্ষত শরীরে বেঁচে থাকা আর সম্ভব নয় বিধায় অগত্যা মৌদ্গল্যায়ন ভান্তের পরিনির্বাপিত হতে হয়েছে। তদানীন্তন সময়ে মৌদ্গল্যায়ন ভান্তের ঘটনাটি ছিল বিরাট একটি চাঞ্চল্যকর ঘটনা। কই, তখনকার সময়ে কোনো ভিক্ষুকে আন্দোলন করতে দেখা গেল না, কোনো রাজা-মন্ত্রীর নিকট কেউ বিচারও চাইল না। সেটা মৌদ্গল্যায়ন ভান্তের পূর্বজন্মের অকুশল কর্মের দরুণ ঘটে যাওয়া ঘটনা জেনে সকল ভিক্ষু নীরব ছিলেন। পিটকীয় গ্রন্থ ঘেটে দেখলে সে ধরনের ঘটনা আরও অনেক চোখে পড়ে। কত ভিক্ষু ভিন্নমতাবলম্বীদের কাছ থেকে মার খেয়েছেন, কত ভিক্ষু দুষ্ট গৃহী কর্তৃক লাঞ্ছিত, অপমানিত হয়েছেন, তার কোন ইয়ত্বা নেই। খোদ ত্রিলোক শ্রেষ্ঠ ভগবান বুদ্ধও সেরূপ অনাকাঙ্খিত পরিস্থিতির স্বীকার হয়েছেন। দুশ্চরিত্রা রমণী চিঞ্চা, বুদ্ধ কর্তৃক গর্ভবতী হয়েছেন বলে জনসমক্ষে বুদ্ধকে মিথ্যা অপবাদ দিয়েছিলেন। দেবদত্বও বহুবার হত্যা করার জন্য নানাভাবে চেষ্টা করেছিলেন। তথাগত বুদ্ধ ও তাঁর শিষ্যরা কারো নিকট অভিযোগও করলেন না, বিচারও চাইলেন না। স্বীয় কর্মফল মেনে নিয়ে সব উৎপাত নীরবে সহ্য করেছিলেন।</p>
    <p class="txt">তথাগত বুদ্ধ ফাল্গুন ভিক্ষুকে বলেছিলেন, তোমাকে কেউ যদি অখ্যাতিসূচক কোন কথা বলে, এবং হাত, পাথর, দণ্ড, অস্ত্র দ্বারা প্রহার করে, তথাপি গৃহীজনোচিত হিংসাত্মক কাজে যুক্ত হবে না, প্রতিবাদ করবেন না, তাতে চিত্তকে বিকারগ্রস্ত করবে না, কোনো পাপবাক্য উচ্চারণ করবে না। সকল প্রাণীর প্রতি হিতাকাঙ্খী হয়ে দ্বেষচিত্ত ত্যাগ করে মৈত্রীচিত্তে অবস্থান করবে। বুদ্ধ আরও বলেছেন, "হে ভিক্ষুগণ, যদি কোনো চোর, ডাকাত বা কোনো পাপকর্মী তস্কর ধারালো ছুড়ি, তলোয়ার দিয়ে তোমাদের অঙ্গপ্রত্যঙ্গ টুকরো টুকরো করে, তাতে তোমাদের মধ্যে যদি কোনো ভিক্ষু স্বীয় মনকে দূষিত করে, তাহলে সে আমার শাসনের আজ্ঞাবহ শিষ্য নয়। (ম.নি. ককচোপম সূত্র)</p>
    <p class="txt">ইদানীং বিভিন্ন ধর্ম অনুসারী মানুষের মধ্যে প্রকট আকারে একটি খারাপ বিষয় পরিলক্ষিত হচ্ছে। সেটা হল, অনলাইন ও অফলাইনে এক ধর্ম অনুসারী মানুষ আরও অন্য ধর্ম অনুসারীদের ধর্মীয় বিশ্বাস, ধর্মীয় গুরু, ধর্মগ্রন্থ ও ধর্মের বাণী নিয়ে পরস্পর কটুক্তি, খোঁচা মারামারি করতে দেখা যাচ্ছে । সাধারণ প্রচলিত ভাষায় এটাকে ধর্ম অবমাননা বা ধর্মানুভূতিতে আঘাত বলে । এটি বাংলাদেশের আইনে দন্ডনীয় ও শাস্তিযোগ্য একটি অপরাধ।</p>
    <p class="txt">সেভাবে ভিন্ন মতাবলম্বীরা যদি বৌদ্ধদের ধর্মীয় প্রতিষ্ঠান বিহার, কুটির, বুদ্ধমূর্তি ভেঙ্গে দেই, অথবা পুড়িয়ে ফেলে অথবা বুদ্ধকে বা ধর্ম ও সংঘকে নানা কটুক্তি করে, অথবা বুদ্ধের জীবনী ও বাণীকে বিকৃত করে কেউ বই রচনা করে, সেক্ষেত্রে ভিক্ষুদের কী করণীয়? ভিক্ষুদের কী আইনের আশ্রয় নেয়া উচিত? নাকি উল্লিখিত ভিক্ষু হত্যাকান্ডের বিষয়ের মতো প্রতিবাদ, মিছিল, মানববন্ধন করা উচিত? না, সেভাবে কেউ বুদ্ধকে বা ধর্ম ও সংঘকে আঘাত বা কটাক্ষ করলে সময় ও সুযোগ নিয়ে শান্তিপূর্ণভাবে তাদের ভ্রান্তি পরিহার করার বলতে হবে। তারা যদি ভুল বলে থাকে তা সংশোধন করতে বলতে হবে। তাতেও যদি কাজ না হয় তাহলে ভিক্ষুদের নীরব ভূমিকা পালন করতে হবে। কারণ, বুদ্ধ ভিক্ষুদেরকে সেভাবে থাকতে বলেছেন।</p>
    <p class="txt">বুদ্ধ বলেছেন, "হে ভিক্ষুগণ, অপরে যদি আমাকে কিংবা ধর্ম ও সংঘকে নিন্দা করে, তজ্জন্য তোমাদের দ্বেষাবিষ্ট, ক্ষুব্ধ, কুপিত হওয়া উচিত নয়। অপরে আমাকে কিংবা ধর্মের, সংঘের নিন্দা করলে, যদি তোমরা ক্রুদ্ধ হও অথবা হৃদয়ে আঘাত অনুভব করো, তাহলে তোমাদেরই মুক্তির পথে অন্তরায় হয়ে যাবে। ভিক্ষুগণ, তোমরা যদি অপরের নিন্দায় ক্রুদ্ধ অথবা অসন্তুষ্ট হও, তবে কী পরের বাক্যগুলো সুভাষিত কিংবা দুর্ভাষিত বিচার করতে সক্ষম হবে?</p>
    <p class="txt">'না, প্রভু।</p>
    <p class="txt">ভিক্ষুগণ, অপরে আমাকে কিংবা ধর্ম ও সংঘকে নিন্দা করলে তোমারা এই বলে অসত্যের অসত্যতা প্রতিপন্ন করবে। 'এটা অসত্য, আমাদের মধ্যে এর অস্তিত্ব নেই, এটা আমাদের মধ্যে অবিদ্যমান।'</p>
    <p class="txt">অপরদিকে অপরেরা আমাকে অথবা ধর্ম ও সংঘকে প্রশংসা করলেও তোমরা আনন্দিত, প্রসন্ন বা উল্লাসের প্রশ্রয় দিও না। তোমরা যদি আনন্দিত, প্রসন্ন ও উল্লাসিত হও, তাও তোমাদেরই মুক্তির পথে বাধা হয়ে দাঁড়াবে। অপরে আমাকে কিংবা ধর্ম ও সংঘকে প্রশংসা করলে তোমরা সত্যের সত্যতা স্বীকার করবে। 'এই কারণে এরূপ হয়েছে, এই কারণে এটা সত্য, আমাদের মধ্যে এর অস্তিত্ব আছে, বিদ্যমান আছে।' (দী.নি.১-৫)</p>
    <p class="txt">দেখুন, প্রজ্ঞাবান বুদ্ধ তাঁর শিষ্যদের ও ত্রিরত্নকে কেউ নিন্দা করলেও বেজার না হবার বলেছেন, তেমনি প্রশংসা করলেও এত আনন্দিত, প্রসন্ন হবারও বারণ করেছেন। অতএব, ভগবান বুদ্ধকে বা ধর্মকে অন্য কেউ নিন্দা, সমালোচনা, কটাক্ষ করলেও আমরা ভিক্ষুরা পাল্টা প্রতিবাদ করবো না। কারণ, আমরা জানি, তথাগত বুদ্ধ নির্ভুল, নিখুঁত এবং সর্বজ্ঞ।</p>
    <p class="txt">বুদ্ধ আরও বলেছেন, ভিক্ষুগণ, অন্য লোকেরা তোমাদের সম্পর্কে যা ইচ্ছা তা বলতে পারে: যেমন, সময়ে বা অসময়ে, যথা বা অযথা, মধুর বা কর্কশভাবে, অর্থ বা অনর্থ, মৈত্রীচিত্তে বা দ্বেষচিত্তে। যে যাই বলুক, তোমরা এভাবে শিক্ষা করবে: " তাতে আমাদের মন যেন বিকারগ্রস্থ না হয়, আমরা কোনো পাপ বাক্য উচ্চারণ করবো না। তাদের প্রতি দ্বেষ চিত্ত উৎপন্ন না করে সকল প্রাণীর প্রতি হিতাকাঙ্খী হয়ে মৈত্রীচিত্তে অবস্থান করবো। (ম.নি. ককচোপম সূত্র)</p>
    <p class="txt">সারিপুত্র ভান্তের ক্ষমাশীলতা :</p>
    <p class="txt">একসময় এক ব্রাহ্মণ শুনেছিলেন যে, সারিপুত্র ভান্তেকে নাকি কেউ খারাপ ভাষায় গালাগালি করলে বা কোনোকিছু দিয়ে আঘাত করলেও রাগ করেন না, কিছুই বলেন না। তাহলে দেখা যাক "আমি সারিপুত্র ভান্তেকে রাগান্বিত করতে পারি কিনা" এই বলে ব্রাহ্মণ সারিপুত্র ভান্তেকে আঘাত করার জন্য সুযোগ খুঁজতে লাগলেন । একদিন সারিপুত্র ভান্তে একটি গ্রামে পিণ্ডচারণ করতে বের হলেন। সেই আঘাত করার সুযোগসন্ধানী ব্রাহ্মণও সারিপুত্র ভান্তের পিছনে পিছনে গিয়ে দুই হস্তে সজোরে সারিপুত্র ভান্তের পিঠে আঘাত করলেন । ব্রাহ্মণের আঘাতে সারিপুত্র ভান্তে মাটিতে মুচরে পড়ে "এটা কি হলো" বলে পিছনে অবলোকন না করে মাটি থেকে উঠে দাঁড়িয়ে আবার পথ চলতে লাগলেন । এদিকে সারিপুত্র ভান্তের গুণের ত্যজে ব্রাহ্মণের সর্বাঙ্গ শরীরে তৎক্ষণাৎ প্রদাহ উৎপন্ন হলো। ওহো! ইনি এত যে গুণবান বলে দৌড়ে গিয়ে সারিপুত্র ভান্তের পাদমূলে পড়ে "ভান্তে, আমাকে ক্ষমা করুন, বলে ক্ষমা চাইলেন। আপনার কি হয়েছে? বলে সারিপুত্র ভান্তে ব্রাহ্মণকে জিজ্ঞেস করলেন। ভান্তে, ''আমি আপনাকে পরীক্ষা করার জন্য আঘাত করেছি।'' বেশ, আমি আপনাকে ক্ষমা করলাম বলে সারিপুত্র ভান্তে চলতে লাগলেন। ব্রাহ্মণ পুনরায় ভান্তেকে বললেন, "ভান্তে, আমাকে যদি সত্যিকারে ক্ষমা করে থাকেন, তাহলে আমার ঘরে পিণ্ডচরণ করুন। ব্রাহ্মণকে সন্তুষ্ট করার জন্য সারিপুত্র ভান্তেও ব্রাহ্মণের বাড়ীতে পিণ্ডচরণ করতে গেলেন এবং তার বাড়ীতে বসে ভোজনও করলেন । দেখুন, সারিপুত্র ভান্তে কত উদার মনের অধিকারী, কত বড় ক্ষমাশীল !</p>
    <p class="txt">এদিকে সারিপুত্র ভান্তের ভক্তবৃন্দরা শুনেছেন আমাদের আর্য সারিপুত্র ভান্তেকে নাকি বিনা দোষে এক ব্রাহ্মণ মেরেছে। তখন সবাই ক্রুদ্ধ হয়ে ব্রাহ্মণকে মারার জন্য দণ্ড হাতে সেই ব্রাহ্মণের বাড়ীতে গেল। তাদের দেখে সারিপুত্র ভান্তে বললেন, "হে উপাসকগণ, কি ব্যাপার? "ভান্তে, 'এই ব্রাহ্মণ আপনাকে প্রহার করেছেন, আমরাও তাকে যথোচিত ব্যবস্থা করবো।'' সারিপুত্র ভান্তে বিনয়ের স্বরে বললেন, এই ব্রাহ্মণের দ্বারা কে আঘাতপ্রাপ্ত হয়েছে, তোমরা, নাকি আমি? 'ভান্তে আপনি।' তো, তাতে তোমাদের কী? সে আমার কাছে ক্ষমা চেয়েছে, আমিও তাকে ক্ষমা করে দিয়েছি। সবাই চলে যাও । অতঃপর সারিপুত্র ভান্তে তাঁর ভক্তবৃন্দদের সেখান থেকে পাঠিয়ে দিলেন এবং ব্রাহ্মণকেও মার খাওয়া থেকে রক্ষা করলেন। (ধর্মপদ অর্থকথা. ৩৮৯-৩৯০)</p>
    <p class="txt">দেখুন, সারিপুত্র ভান্তে আঘাত পেয়েও ব্রাহ্মণকে কিচ্ছু করেন নি, কারো কাছে অভিযোগও দেন নি, বিচারও চাননি। বরং ব্রাহ্মণকে ক্ষমা-মৈত্রী দিয়ে তার গৃহে ভোজন করে এসে অশেষ পুণ্যভাগী করেছেন এবং তার ভক্তবৃন্দের হাত থেকেও মার খাওয়া থেকে রক্ষা করলেন। বুদ্ধের শিক্ষায় শিক্ষিত ও আদর্শে-আদর্শিত প্রকৃত বৌদ্ধ ভিক্ষুর স্বভাব এরকমই হয়ে থাকে। তাদেরকে কেউ ক্ষতি করলেও পাল্টা আঘাত করেন না। মৈত্রী চিত্তে ক্ষমা করে দেন। আমাদের পরম কল্যাণমিত্র পূজ্যষ্পদ বনভান্তেও বুদ্ধের প্রকৃত আদর্শ বিনয়ানুবর্তী ক্ষমাশীল ভিক্ষু ছিলেন। তার জীবদ্দশায় অনেক ভিক্ষু, দায়ক তাকে নানা কটুক্তি ও তুচ্ছ-তাচ্ছিল্য করেছেন। কিন্তু ভান্তে কোনোদিন সরকার বা প্রশাসনের কাছে অভিযোগ করেন নি এবং কোন ভক্তবৃন্দকে আদেশ দেন নি, তাদেরকে মারার বা আঘাত করার । অবশ্যই ভান্তে তাদের হীন কর্মকান্ড জনসমক্ষে দেশনায় মাধ্যমে তিরস্কার করেছেন, যাতে তারা পরিবর্তন হয়।</p>
    <p class="txt">ইদানিং আমাদের কিছু বৌদ্ধ ভিক্ষু দিন দিন অসহিষ্ণু, ক্ষমা-মৈত্রীহীন হয়ে যাচ্ছে। এতে বৌদ্ধধর্মের বা ভিক্ষুদের যে একটা ক্ষমা-মৈত্রীর গৌরবজ্জ্বল ইতিহাস, ঐতিহ্য আছে, তা আমাদের ভিক্ষুদের জীবনাদর্শ থেকে দিন দিন হারিয়ে যাচ্ছে। যার পরিপ্রেক্ষিতে বর্তমান বৌদ্ধ সমাজে দেখা যাচ্ছে ভিক্ষু বনাম ভিক্ষু, ভিক্ষু বনাম গৃহীদের মধ্যে অসহিষ্ণুতা, বিশৃঙ্খলা, কাঁদা ছড়াছড়ি, দোষ ধরা-ধরি। ঘটছে অভিযোগ-পাল্টা অভিযোগের ঘটনা। যা একজন বুদ্ধপুত্র ও বৌদ্ধ ধর্মানুসারী হিসেবে অত্যন্ত লজ্জাকর বিষয়। এভাবে পরস্পর হিংসা-নিন্দা, দোষারোপ চলতে থাকলে এক সময় ভিক্ষু-গৃহীর মধ্যে পরস্পর শ্রদ্ধাবোধ, বিশ্বাস উঠে যাবে এবং এতদঞ্চল থেকে বুদ্ধের সদ্ধর্মের শাসন বিলুপ্ত হবে। যা কারোর কাম্য নয়। ভিক্ষুদের এই সমস্ত অসহিষ্ণুতা, হিংসাত্মক ঘটনার সবকিছুর মূলে রয়েছে, নীতিহীনতা, অজ্ঞানতা। সর্বোপরি বুদ্ধের শিক্ষা-উপদেশ ও ধর্ম বিনয়কে অগ্রাহ্য করা। </p>
    <p class="txt">একজন বুদ্ধপত্র ও বৌদ্ধ উপাসক-উপাসিকা হিসেবে আমাদের অত্যবশ্যকীয় কর্তব্য হলো, শীল-বিনয় অনুশীলনের পাশাপাশি শক্তভাবে ক্ষমা-মৈত্রী, সহিষ্ণুতার চর্চা করা এবং সারিপুত্র ভান্তের ক্ষমাশীলতার গুণ, আদর্শ অনুসরণ, অনুকরণ করা</p>
    <p class="txt">প্রত্যেকের অন্তরে ক্ষমা-মৈত্রীবোধ জাগ্রত হোক।</p>
    </div>
    <div class="react">
    </div>
    </div>
    <h1 class="title">ভিক্ষুরা কি সামাজিক কর্মকান্ডে জড়িত হতে পারে?</h1>
    <div class="post_box">
    <div class="post_txt">
    <p class="txt">আজকাল অনেক উপাসক-উপাসিকা ও তথাকথিত মানবতাবাদীরা অভিযোগ করে বলেন, বন বিহারের ভিক্ষুদের নাকি কোনো সামাজিক কর্মকান্ডে দেখা যায় না। অর্থাৎ তাদের ভাষ্যমতে, বন বিহারের ভিক্ষুরা কিছু ভিক্ষু ব্যতিরেকে সিংহভাগ ভিক্ষুই অসামাজিক । কোনো দুঃসময়ে একেবারে পাওয়া যায় না। এমনকি রোগী, গরীব-দুঃখী কিংবা অসহায় লোকজনকে কোনোভাবেই সহযোগিতা করে না । তাঁরা নাকি কেবল নিতে জানে, দিতে জানে না। তাঁরা কতো অমানবতাবাদী, অবিবেচক ও নিষ্ঠুর যা কোনো মানুষের দুঃখ-কষ্টে হৃদয় গলে না। আহা!</p>
    <p class="txt">আমার মতে, তাদের এই অভিযোগ আপাতসত্য বহনকারী লজিক বলা যেতে পারে কিন্তু পুরোপুরি সত্য বলা যায় না। কারণ বৌদ্ধধর্ম এরকম মুখে মুখে প্রচলিত মানবতাদের সরল রেখায় চলে না। আবার তাদের লজিকে তাৎক্ষণিক জবাবে অস্বীকার করারও কোনো জো নেই। তাদের সাথে আমিও সুর মিলাতে পারি যে, বন বিহারের ভিক্ষুরা আসলে কয়েকজন ব্যতীত অধিকাংশ ভিক্ষুই কোনো প্রকার সামাজিক কর্মকান্ডে জড়িত নয়। এককথায়, সামাজিক সেবামূলক কাজের প্লাটফর্মে তাদের একেবারেই বিচরণ নেই। এখন কথা হলো, যারা এমন কথা বলেন তারা কি আদৌ জানেন কি বুদ্ধ আসলেই সংসারত্যাগী ভিক্ষুদের এমনিতেই অসামাজিক হবার শিক্ষা দিয়েছেন ? যাইহোক, সেকথা নিয়ে পরে আসছি ।</p>
    <p class="txt">ধর্ম-বিনয়ে অনভিজ্ঞ দায়ক-দায়িকারা ও তথাকথিত মানবতাবাদীরা চান অন্যান্য ভিক্ষুদের ন্যায় বন বিহারের ভিক্ষুরাও সামাজিক কর্মকান্ডে জড়িত হোক। রোগী, গরিব-দুঃখী অসহায় লোকদের সাহায্য করুক । তাদের চাওয়া এবং আবেদনটি মানবিক দৃষ্টিকোণ থেকে অবলোকন করলে আপাতসত্য এবং যৌক্তিক । কিন্তু বুদ্ধ ভিক্ষুদের প্রতি যে বিনয় প্রজ্ঞাপ্ত করেছেন, যে বিধি-নিষেধ আরোপ করেছেন, সেই দৃষ্টিকোণ থেকে দেখলে তাদের আবেদনটি নেতিবাচক, অযৌক্তিক এবং বুদ্ধের ধর্ম-বিনয়ের সাথে বিরুদ্ধাচরণ করার সামিল ।</p>
    <p class="txt">তাহলে বুদ্ধ ও তাঁর শিষ্যরা কী মানবসেবামূলক ধর্ম-কর্মের বিরোধী? না, এমনটা কখনও নয় । আমরা জানি বৌদ্ধ ধর্মে দশ প্রকার কুশল কর্মের কথা বর্ণনা আছে । তার মধ্যে অন্যতম একটি কুশল কর্ম হল, মানবসেবা । বুদ্ধ সাধারণ গৃহীদের সেই মানবসেবা কর্মে নিয়োজিত হবার জন্য উপদেশ দিয়েছেন, অনুপ্রাণিত করেছেন । কিন্তু সংসারত্যাগী ভিক্ষুদের সেই কাজে অংশগ্রহণে নিষেধ করেছেন । কারণ, তারা সংসারত্যাগী । ভিক্ষুদের ধর্ম-বিনয় বা জীবন দর্শন মানবতার অনেক উর্ধ্বে । ভিক্ষুদের ধর্ম-বিনয় অতিশয় উচ্চতর, জীবন দর্শন খুবিই তাত্ত্বিক এবং আধ্যাত্মিকতায় ভরপুর । তথাগত বুদ্ধ সেই ধর্ম-বিনয় অনুশীলন করার, এবং তাত্ত্বিক ও আধ্যাত্মিক চিন্তায় নিমগ্ন থাকার জন্য ভিক্ষুদের আদেশ-উপদেশ দিয়েছেন, মানবসেবা করে অহেতুক সময় অপচয় করতে নয় । মানব সেবা সাধারণ মানুষের ধর্ম, প্রকৃত ভিক্ষুর ধর্ম নয় । মনে রাখবেন, বৌদ্ধ ধর্ম মহাসমুদ্রের জলরাশি চেয়েও গভীর, আসমানের অসংখ্য নক্ষত্রের মতো অপরিসীম গুণে গুণান্বিত । আর মানবতা ধর্মটি গুরুগম্ভীর বৌদ্ধ ধর্মের একটি ক্ষুদ্র অংশ মাত্র ।</p>
    <p class="txt">আমি আগে যখন একটু আধটু টাকা পয়সা ব্যবহার করতাম তখন একজন রোগীকে মাত্র চার হাজার টাকা সাহায্য করেছি । তাও এই কারণে দিয়েছি, সে ত্রিরত্নের প্রতি অত্যন্ত শ্রদ্ধাবান, ধর্মপ্রাণ, ভিক্ষু সংঘের সেবক ছিল বলে । অন্যদিকে বিপদের সময় সেবকের দেখাশুনা করা ওই বিহারের উপরও দায়িত্ব কিছুটা বর্তায়। আমাকেও সে অনেকবার উপকার করেছে । যদিও বিনয়ের দৃষ্টিকোণ থেকে টাকা গ্রহণ করাটা আমার অপরাধ হয়েছে । সেই হতে আর কোনো গৃহীকে কিছু দিই নি, ধর্ম বই ছাড়া । আমি যতই সূত্র, বিনয় পিটক অধ্যায়ন করেছি বা করছি, ততই ভিক্ষুর শীল-বিনয়, করণীয়-অকরণীয় সম্পর্কে অবহিত হয়েছি, হচ্ছি । আর যতই সেগুলো জানছি, ততই অপরাধবোধের জন্য নিজেকে ছোট এবং অপারগ মনে হয়েছে । কারণ আমি বুদ্ধের কথা অমান্য করেছিলাম তখন। আবার বলতে দ্বিধা নেই যে, নিজেকে আমি অনেক আগে সংশোধন করে নিয়েছি ।</p>
    <p class="txt">বর্তমানে টাকার লেনদেন থেকে বেরিয়ে আসতে পেরে নিজেকে হালকা ও দৃঢ় মনে হচ্ছে। যার সুফল হিসেবে ব্যক্তিগতভাবে অনেক উপকৃত হচ্ছি । যতই বিনয়ের নিয়মগুলোকে জানতে পারছি ততই বুদ্ধের প্রতি আমার শ্রদ্ধা বেড়ে যাচ্ছে । বুদ্ধের প্রকৃত আদর্শকে অনুসরণ করলে প্রতিটি ভিক্ষু শীল-বিনয় প্রতিপালনে কঠোর হয়, এতে কোনো সন্দেহ নেই । আর যে ভিক্ষু বুদ্ধের প্রকৃত আদর্শকে অনুসরণ করবে না, সে ভিক্ষু বিনয় বহির্ভূত কাজে লিপ্ত হতে কোনো দ্বিধা করবে না । আমার অধ্যায়নের ত্রিপিটক গ্রন্থগুলোতে তো আমি কোথাও পেলাম না যে, ভিক্ষুরা গৃহীদের টাকা-পয়সা, চাউল, তৈল, কাপড়-চোপড় প্রভৃতি জিনিসপত্র দিতে পারে, সামাজিক কর্মে জড়িত হতে পারে ।</p>
    <p class="txt">তথাগত বুদ্ধ এমনিতে টাকা পয়সা ব্যবহার ভিক্ষুদের পর্যন্ত নিষিদ্ধ করেছেন, সেখানে কীভাবে ভিক্ষুরা টাকার বান্ডিল নিয়ে রোগী, গরিব- দুঃখীদের সাহায্য করবে ? তথাগত বুদ্ধ যখন জীবিত ছিলেন তখন সেইসব ভিক্ষুদের খুব নিন্দা ও তুচ্ছ-তাচ্ছিল্য করতেন, যারা শ্রদ্ধা প্রদত্ত দান গৃহীদের দিয়ে থাকে, সামাজিক কর্মে ব্যাপৃত হয়ে কূলদূষক কর্মে জড়িত থাকে । শ্রদ্ধাপ্রদত্ত দান বুদ্ধ কেবল পিতামাতাকে দেওয়ার অনুমতি দিয়েছেন, অন্যান্যদের নয় । যেমনটা তিনি মহাবর্গে উল্লেখ করেছেন, "হে ভিক্ষুগণ, মাতাপিতার কথা বললে আমি কী বলব ? ভিক্ষুগণ, আমি অনুজ্ঞা করতেছি, মাতাপিতাকে শ্রদ্ধা প্রদত্ত দ্রব্য প্রদান করতে পারবে । কিন্তু শ্রদ্ধা প্রদত্ত দ্রব্য অপব্যবহার করতে পারবে না, যে করবে তার অপরাধ হবে । (মহাব. ৩৬১।</p>
    <p class="txt">এখানে অপব্যবহার বলতে বুদ্ধ বুঝিয়েছে, সেই শ্রদ্ধাপ্রদত্ত দানীয় বস্তুগুলি গৃহীদের বিতরণ বা দান করলে । (বিস্তারিত জানতে বৌদ্ধ ভিক্ষু বিধি২. ১০ অধ্যায় দেখুন)। তাহলে দেখুন, বুদ্ধ যে কাজগুলো ভিক্ষুদের করতে বারণ করেছেন, সেগুলো কীভাবে আমরা তাঁর বিরুদ্ধে গিয়ে করব ? কোনো মুখে কিছু অনভিজ্ঞ দায়ক-দায়িকা আমাদের সেই নিষিদ্ধ কাজে সামিল হতে অনুরোধ, প্রার্থনা করেন ? মেনে নিলাম দায়ক-দায়িকারা ধর্মশিক্ষায় অনভিজ্ঞতার কারণে এমন কাজে উৎসাহিত করে। কিন্তু ভিক্ষুদের তো সেসব বিষয়ে অবগত হওয়া দরকার। কিছু নামেমাত্র মানবতাবাদী ভিক্ষু কেবল নিজেকে আত্মপ্রচারের প্রত্যাশায় বুদ্ধের নিষেধাজ্ঞা অমান্য করে এমন নিষিদ্ধ কাজে সামিল হন।</p>
    <p class="txt">প্রথমে আপনাদের বুঝতে হবে ভিক্ষু কাকে বলে ? একজন ভিক্ষু মানে হলো সংসারের নানা ঝামেলা ও সামাজিক কর্মকান্ড থেকে আজীবনের জন্য অব্যাহতি নেওয়া । বুদ্ধ তাঁর শিষ্যদের উপদেশ দিয়েছেন, সংসারের নানা ঝামেলা ও সামাজিক কর্মকান্ড থেকে নির্লিপ্ত থাকার । পূজ্য বনভান্তেও এ ব্যাপারে কঠোর ছিলেন, এবং তাঁর শিষ্যদের মানা করেছেন সেসব কাজে জড়িত না-হতে । সংসার ত্যাগী ভিক্ষুরা যদি সামাজিক কর্মকান্ডে জড়িত হয়, রোগী, গরিব অসহায় খেটে খাওয়া লোকদের অর্থ, চাল-ডাল নানা পণ্য দিয়ে যদি সাহায্য-সহযোগিতা করে, তাহলে সাধারণ গৃহী ও সংসার ত্যাগী ভিক্ষুর মধ্যে আর কোনো পার্থক্য থাকে না ।</p>
    <p class="txt"><span>বৌদ্ধ ভিক্ষুদের জীবনশৈলী ও জীবনাচার গৃহীদের থেকে সম্পূর্ণ আলাদা । পোশাক-পরিচ্ছদ,অঙ্গ বিন্যাস, খাওয়া-দাওয়া, চাল-চলন, কথা-বার্তা, আচার-ব্যবহার, কাজ-কর্ম যেন গৃহীজনোচিত না-হয় ভিক্ষুদের নিজেকে খুব সতর্ক রাখতে হয় । ভিক্ষুরা যদি গৃহীদের ন্যায় সামাজিক কর্মকান্ডে নিযুক্ত হয়, রোগী, গরিব-দুঃখী অসহায় লোকদের কায়িক, আর্থিকসহ প্রভৃতি প্রয়োজনীয় দ্রব্যসামগী দিয়ে সাহায্য করে, তাহলে গৃহীদের থেকে তাদের যে একটা উজ্জ্বল স্বাতন্ত্র্য বৈশিষ্ট্য আছে, সেটা আর বজায় থাকে না । ভিক্ষু-গৃহী কাজকর্ম তখন একাকার হয়ে যায় । বুদ্ধ ভিক্ষুদের বলেছেন</span><span>—</span><span>"হে ভিক্ষুগণ, তোমরা সর্বদা এ কথাটি প্রত্যবেক্ষণ করবে, "আমি একজন সংসারত্যাগী, অনাগারিক ভিক্ষুকূলে আগমন করেছি" । (অ.নি.১০.৪৮)</span></p>
    <p class="txt">অর্থাৎ বুদ্ধ তার শিষ্যদের বলতে চেয়েছেন কোনো কাজকর্ম, আচার-ব্যবহার, চাল-চলন যেন গৃহীসুলভ না-হয়। আমি যে একজন সংসারত্যাগী ভিক্ষু সেই ভাবটি যেন ভিক্ষুর সব সময় মনে থাকে । যে ভিক্ষু গৃহীসুলভ নানা সামাজিক সংগঠনে, কর্মকান্ডে জড়িয়ে পড়বে, সাধারণ গৃহীদের সাথে মেলামেশা, উঠা-বসা করবে, সেই ভিক্ষুর নিশ্চিত চিত্ত একাগ্রতা নষ্ট হয়ে যাবে, সংযম চর্চায় ব্যাঘাত ঘটে, প্রজ্ঞা পরিহানি হবে । শুধু তা নয়, সেই সামাজিক ভিক্ষু তার ভিক্ষু জীবন থেকে পতন হবারও বহুলাংশে সম্ভাবনা থাকে । অনেকে পতন হয়েছেন, ইজ্জতও চলে যাচ্ছে । যারা বুদ্ধের আদর্শে আদর্শিত প্রকৃত ভিক্ষু, তাঁরা কখনো সেই গৃহীসুলভ কাজে জড়িত হয় না । আর যারা ত্রিপিটক শিক্ষায় শিক্ষিত খাঁটি বৌদ্ধ উপাসক-উপাসিকা তাঁরাও চাইবে না, ভিক্ষুরা সেসব বুদ্ধের নিষিদ্ধ হীন কর্মকান্ডে জড়িত হোক । বুদ্ধ ভিক্ষুদের বলেছেন, "হে ভিক্ষুগণ, ছয়টি বিষয়ে শিক্ষার্থী ভিক্ষু আসক্ত হলে তাকে পরিহানির দিকে নিয়ে যায় । সেগুলো কী কী ? কর্মপ্রিয়তা, বাজে আলাপে আসক্তি, নিদ্রা প্রিয়তা, সামাজিক কাজে জড়িত হলে ও আনন্দ পেলে, ইন্দ্রিয় অগুপ্তদ্বার হলে, এবং ভোজনে মাত্রাজ্ঞানহীন হলে। (অ.নি.৬.৩১)।</p>
    <p class="txt">অপরদিকে ছয় প্রকার ধর্ম ভিক্ষুরা আচরণ করলে, ভিক্ষুর উন্নতি, অগ্রগতি সাধিত হয় । সেগুলো কী কী ? কর্মের প্রতি অনাসক্তি, বাজে আলাপে বিরতি, নিদ্রার প্রতি অনাসক্তি, সামাজিক কর্মে বিমুখী, অবিবাদ প্রিয়তা অর্থাৎ কারো সাথে ঝগড়াঝাটি না করলে, এবং কল্যাণমিত্রের সাথে বন্ধুত্ব স্থাপন। (অ.নি.৬.২২) ।</p>
    <p class="txt"><span>দেখুন, বুদ্ধ তার শিষ্যদের কোন কাজে জড়িয়ে পড়লে পরিহানি হয়, কোন কাজে বিরত হলে উন্নতির দিকে নিয়ে যায়, সব কথা বলে গেছেন । সামাজিক কর্মকান্ডে ভিক্ষুরা যেন জড়িত না হয়, সে ব্যাপারে বুদ্ধ কতটা কঠোর ছিলেন</span><span>—</span><span> উপরিউক্ত সূত্রগুলো বিচার করলে এবং বিনয় পিটক ঘেটে দেখলে স্পষ্ট বুঝা যায় । বুদ্ধের সেই নিষেধাজ্ঞার কথা ভেবে বিনয়গারবী শীলবান ভিক্ষুরা সেসব গৃহীসুলভ সামাজিক কর্মে শরিক হতে চাই না ।</span></p>
    <p class="txt"><span>এদেশের অধিকাংশই উপাসক-উপাসিকাদের জানা নেই, ভিক্ষুদের শীল-বিনয়, করণীয়-অকরণীয়, যোগ্য-অযোগ্য কর্ম সম্পর্কে । ফলে ধর্ম-বিনয়ে অনভিক্ষ দায়ক-দায়িকারা সেই ভিক্ষুদের প্রশংসায় পঞ্চমুখ থাকেন, এবং তাদেরকে ভালো ভিক্ষু বলে অভিহিত করেন</span><span>—</span><span>যারা নানা বিনয় বহির্ভূত কূলদূষক কর্মকান্ডে ব্যাপৃত থাকে । ধর্ম সম্পর্কে অনভিজ্ঞ দায়ক-দায়িকারা তাদের দ্বারা নিজেদের হীন স্বার্থ চরিতার্থ করার মানসে দু'হাত তুলে সেসব কূলদূষক ভিক্ষুদের গুণকীর্তন করে থাকে । শুধু তা নয় তাদেরকে উপকারী, খাঁটি ভিক্ষু বলেও তকমা দিয়ে থাকে । অন্যদিকে যে ভিক্ষুগণ বুদ্ধের শিক্ষায় শিক্ষিত, আদর্শে-আদর্শিত ও গৃহীজনোচিত কর্মে নির্লিপ্ত হয়ে বিনয়ানুকুল জীবন যাপন করে পরিয়ত্তি, প্রতিপত্তি শিক্ষানুশীলনে রত আছেন, তাদেরকে অসামাজিক, অমানবিক, অবিবেচক, নিষ্কর্মা বা অকর্মণ্য ভিক্ষু বলে নিন্দা, সমালোচনা করা হয় ।</span></p>
    <p class="txt">যার ফলে সেই কূলদূষক কর্মকারী ভিক্ষুগণ আরও বেশি সেসব বিনয় বহির্ভূত কাজগুলো করতে উৎসাহিত, অনুপ্রাণিত হয় । এতে একদিকে ধর্মের গৌরবতা, সদ্ধর্মশাসন পরিহানি হচ্ছে, অন্যদিকে বিনয়গারবী ভিক্ষুদের প্রতিও দায়ক-দায়িকাদের অন্তরেও বিরূপ ধারনা জন্ম নিচ্ছে । এর একমাত্র কারণ হলো এদেশে বৌদ্ধদের (ভিক্ষু-গৃহীদের) পরিয়ত্তি (ত্রিপিটক) শিক্ষা অভাব । এদেশের/এতদঞ্চলের দায়ক-দায়িকারা যদি পিটকীয় জ্ঞানে জ্ঞানী হতো তাহলে কূলদূষক কর্মকারী ভিক্ষুদের সমর্থন করতো না, বাহ্ববা দিতো না। শীলবান, শাসনদরদী ভিক্ষুদের শীল-বিনয় পালনে সাহায্য করতো । অথচ প্রত্যেক উপাসক-উপাসিকা চাই ভিক্ষুরা সুশীল হোক, কেউ চাই না পাপী, দুঃশীল হোক । কিন্তু তারা কী আদৌ জানে, সুশীল ভিক্ষু কাকে বলে ? জানে না বলে তো বুদ্ধের প্রজ্ঞাপিত ধর্ম-বিনয় লঙ্ঘনকারী বিপদগামী ভিক্ষুদের সমর্থন করে, তাদের প্রশংসা মুখর হয় । দায়ক-দায়িকারা ধর্ম-বিনয়ে অনবহিত হলে, সুশীল ভিক্ষুদের দুঃশীল মনে করে, দুঃশীল ভিক্ষুদের সুশীল ভাবে ।</p>
    <p class="txt">তথাগত বুদ্ধ ভিক্ষুদের যে কাজগুলো করতে নিষেধ করেছেন, বর্তমানে অধিকাংশই ভিক্ষু সেগুলো মানেও না, আচরণও করে না । তাঁরা নানা প্রতিকূলতা, সামাজিকতা, মানবতা, স্থান, কাল, পাত্র দোহাই দিয়ে না বুঝে বুদ্ধের প্রজ্ঞাপ্ত সেই শীল-বিনয়গুলো লঙ্ঘন করে যাচ্ছে । বুদ্ধ দীর্ঘ নিকায়ের মহাপরিনির্বাণ সূত্রে বলেছেন, "হে ভিক্ষুগণ, যতদিন ভিক্ষুগণ আমার কথিত শীল-বিনয় লঙ্ঘন না করে যথাযতভাবে মেনে চলবে, প্রতিপালন করবে, স্বীয় জীবনাচারে সম্পৃক্ত করবে, ততদিন ভিক্ষুদের পরিহানি না হয়ে উন্নতি-শ্রীবৃদ্ধি হবে । ভিক্ষুগণ যতদিন পার্থিব সামাজিক কর্মে নিযুক্ত না হয়ে বিরত থাকবেন, ততদিন ভিক্ষুদের পরিহানি না হয়ে উন্নতি-শ্রীবৃদ্ধি হবে । ভিক্ষুগণ যতদিন শ্রদ্ধাবান, বিনয়ী, নির্জন বিহারী হবে, বহুশ্রুত বা ত্রিপিটক শিক্ষা করবে, ততদিন ভিক্ষুদের পরিহানি না হয়ে উন্নতি-শ্রীবৃদ্ধি হবে । বর্তমানে অধিকাংশ ভিক্ষু বুদ্ধের নির্দেশিত শিক্ষা-উপদেশগুলো অতিক্রম করছে বলে, দিন দিন ধর্ম পরিহানি হচ্ছে, ভিক্ষুদের প্রতিও সাধারণ গৃহীদের আস্থা, শ্রদ্ধা কমে যাচ্ছে । </p>
    <p class="txt">আজকাল ভিক্ষুদের না আছে ত্রিপিটক শিক্ষা, না আছে ধ্যান-ভাবনা চর্চা । বেশিরভাগ বিনয় বহির্ভূত গৃহীসুলভ কাজকর্ম করে ভিক্ষু জীবন কাটিয়ে দিচ্ছে । ত্রিপিটক অধ্যায়ন, শীল বিনয় প্রতিপালন ও ধ্যান-ভাবনা অনুশীলন করে বুদ্ধের সদ্ধর্ম শাসনকে ধরে রাখার তরে বুদ্ধপুত্র হিসেবে তাঁদের যে একটা দায়িত্ব আছে, সেটা প্রায় ভিক্ষু বেমালুম ভুলে গেছে । একজন কূলপুত্র যখন প্রব্রজ্যা গ্রহণ করার বিহারে যায়, তখন সে প্রথমেই প্রার্থনা করে বলে, "ভান্তে, আমি সংসার দুঃখ নিরসন করে নির্বাণ সাক্ষাতের জন্য রংবস্ত্র গ্রহণ করছি । সেই প্রার্থনাটি কী ভিক্ষুরা মনে রেখেছে ? সিংহভাগ ভিক্ষুর ক্ষেত্রে দেখা যায় প্রব্রজ্যা প্রার্থনা সাথের ভিক্ষু জীবন যাত্রার কোনো মিল নেই । একজন ভিক্ষুর কথা আর কাজে যুগপৎ সামঞ্জস্য থাকা দরকার, নয় কি ? বর্তমানে এসব বিষয়ে লেখালেখি করলে বা বললে, অনেক ভিক্ষু ও গৃহীর আঘাত লাগে, তাকে নিন্দা ও ঠাট্টা মশকারী করা হয় । শুধু তা নয় অনেকে প্রতিদ্বন্দ্বী, প্রতিপক্ষ হিসেবে উপস্থাপন করে । মাঝে মাঝে ভাবি এ কেমন যুগে পড়লাম, বুদ্ধের আসল কথাটিও এখন প্রকাশ করতে পারে না । বর্তমানে সবখানে অসত্যের দৌরাত্ম্য, নকলের আস্ফালন, চারিদিকে দুষ্কর্মকারীদের জয় জয়কার অবস্থা ।</p>
    <p class="txt">আদর্শ ভিক্ষুর লক্ষণ:</p>
    <p class="txt">ত্রিপিটক ও পূজ্য বনভান্তে দেশনার পরিপ্রেক্ষিতে, পিতার প্রতি একজন অনুগত সন্তান যেভাবে পিতার আদেশ-উপদেশ স্ব-যত্নে লালন-পালন করে থাকে, বুদ্ধের শিক্ষা আদর্শে-আদর্শিত ভিক্ষুরাও অনুগত সন্তানের ন্যায় বুদ্ধের প্রজ্ঞাপ্ত শীল-বিনয় যেকোনো প্রকারে অবশ্যই রক্ষা করে থাকেন । একজন খাঁটি বৌদ্ধ ভিক্ষু মানে সদ্ধর্মের রক্ষক, ধারক ও বাহক, এবং মৈত্রী, করুণা, মুদিতা ও উপেক্ষার প্রতীক । শীল-সমাধি-প্রজ্ঞা হলো তার আদর্শ; অনিত্য-দুঃখ-অনাত্ম হলো তাদের জীবন দর্শন । এই আদর্শ জীবন ও দর্শনকে পাথেয় করে বুদ্ধের খাঁটি শিষ্যরা জীবন অতিবাহিত করে এক সময় জীবন দুঃখের চির অবসান ঘটিয়ে অবিনশ্বর সুখের অধিকারী হন । এই হলো আদর্শ ভিক্ষুদের আসল জীবন চিত্র, আসল কর্তব্য ।</p>
    <p class="txt"><span>উপাসক-উপাসিকাদের প্রতি ভিক্ষুদের দায়-দায়িত্ব ও কর্তব্য কী ? তাদের প্রতি ভিক্ষুদের কর্তব্য হলো: পাপ-পুণ্য, কুশল-অকুশল, ন্যায়-অন্যায় সম্পর্কে বুঝিয়ে দেওয়া এবং যে কর্মগুলো পুণ্য, কুশল, ন্যায় সেগুলো সম্পাদনে অনুপ্রাণিত করা, উপদেশ দেওয়া । আর উপাসক-উপাসিকারা কোনো মাঙ্গলিক অনুষ্ঠান করতে চাইলে বা পরিত্রাণ সূত্র শ্রবণে নিমন্ত্রণ (ফাং) করলে, সেগুলো অনুমোদন করা, পরিত্রাণ সূত্র পাঠ করে দেওয়া । মোটকথা ভিক্ষুরা গৃহীদের কেবল জ্ঞানদান, ধর্মদান, অভয়দান দিতে পারে, অন্য কিছু দান দিতে পারে না । বুদ্ধ যদি ভিক্ষুদের</span><span>—</span><span>রোগী, গরিব-দুঃখী অসহায় লোকদের টাকা, চাউল, কাপড় ইত্যাদি প্রয়োজনীয় জিনিস দান করতে অনুমোদন দিতেন, সামাজিক কর্মকান্ডে জড়িত হবার আদেশ-উপদেশ প্রদান করতেন, তাহলে শীলবান ভিক্ষুরা বহু আগে জড়িত হতো, তাদেরকে কেউ প্রার্থনা, অনুরোধ করা লাগতো না, বলতে হতো না । কামভোগী সংসারমুখী ও কামত্যাগী সংসার বিমুখীদের মধ্যে যেন বৈশাদৃশ্য বজায় থাকে, সেজন্য প্রজ্ঞাবান বুদ্ধ সেই গৃহীজনোচিত কাজগুলো ভিক্ষুদেরকে নিষেধ করেছেন । </span></p>
    <p class="txt"><span>আমার ত্রিপিটক স্টাডি অনুসারে কোথাও শেখা হলো না যে, বুদ্ধ ও তাঁর শিষ্যরা রোগী, গরিব-দুঃখী অসহায় লোকদের অর্থ-বিত্ত, চাউল, তৈল, পোশাক-পরিচ্ছদ দিয়ে সাহায্য করেছেন। এরকম ঘটনা আগেকার দিনে ছিল বলেও কোথাও উল্লেখ আছে বলে চোখে পড়ল না । কেবল ধর্মপদ অর্থকথায় দুটি কাহিনী দেখেছি, দুইজন ভিক্ষু দুইজন গোরু অন্বেষণকারী ক্ষুধার্ত ব্যক্তিদ্বয়কে উচ্ছিষ্ট খাবার দিয়েছেন বলে বর্ণনা আছে । বরং দেখেছি বুদ্ধ ও তাঁর শিষ্যরা গরিব-দুঃখীদের প্রতি করুণাচিত্ত জাগ্রত করে তাদের কাছ থেকে দান নিতেন/গ্রহণ করতেন, তাদের বাড়িতে ঘন ঘন পিণ্ডচরণে যেতেন, তারা যেন পরকালে সুখ লাভ করতে পারে</span><span>—</span><span>এই মানসে । শুধু তা নয়, দুর্ভিক্ষের সময়ও অসহায় লোকদের নিকট বুদ্ধ স্বশিষ্যসহ পিণ্ডচারণ করেছেন বলে সূত্র পিটকের সংযুক্ত নিকায়ের ৪র্থ খন্ধের "কূল" সূত্রটিতে প্রমাণ মেলে । তথাগত বুদ্ধ জানতেন, পূর্বজন্মে অদানের ফলে ইহকালে তারা গরিব-দুঃখী অসহায় হয়ে জন্ম নিয়েছেন, এখন যদি তারা আরও দান না করে পরবর্তী জন্মে মহাদুঃখের সম্মুখীন হতে হবে । মহাজ্ঞানী বুদ্ধ জনসাধারণের তরে জন্মে-জন্মান্তর সুখের কথা চিন্তা করতেন, সাময়িক সুখ ও সুবিধার জন্য নয় । বুদ্ধ অত্যন্ত দূরদর্শী সম্পন্ন একজন অসাধারন মহাপুরুষ ছিলেন । </span></p>
    <p class="txt">অতএব, ভিক্ষুরা দায়ক-দায়িকাদের কাছ থেকে শুধু দান গ্রহণ করতে পারে, দান দিতে পারে না ।</p>
    <p class="txt">এতক্ষন ধরে যে বিষয়গুলো আলোচনা করা হলো, তা আশাকরি যথেষ্ট হিট হয়ে গেছে। কিন্তু করার কিছুই নেই। বাস্তবতার কথা আসলেই এমনি অপ্রিয় সত্য হয়ে থাকে। তবে আমার এ লেখা কোনো ভিক্ষু বা দায়ককে হেয়প্রতিপন্ন করার উদ্দেশ্য নয়। কাউকে হেয় করার মানসিকতাও আমার নেই । কিংবা নিজেকে একজন শীলবান, বিনয়ী ভিক্ষু হিসেবে জাহির করার জন্য এই লেখার উদ্দেশ্য নয় । আমিও একজন শিক্ষার্থী ভিক্ষু । যতদূর সম্ভব বুদ্ধের উপদেশগুলো পালন করার চেষ্টা করি । একজন ভিক্ষু হিসেবে কেবল ভিক্ষুদের কিছু করণীয়-অকরণীয়, যোগ্য-অযোগ্য কর্ম সম্পর্কে তুলে ধরেছি । যেন দায়ক-দায়িকারা সত্যটা জানতে পারে, প্রকৃত ভিক্ষুকে চিনতে পারে । তাছাড়া বুদ্ধের সত্য কথাগুলো প্রচার ও প্রসার করা ভিক্ষু হিসেবে আমার দায়িত্বও বটে । তবুও কেউ যদি আমার লেখনির দ্বারা আঘাত পেয়ে থাকে, অভাজন এই আমি তাদের নিকট ক্ষমাপ্রার্থী ।</p>
    </div>
    <div class="react">
    </div>
    </div>
    <h1 class="title">সুজাতা ও সাত প্রকার স্ত্রীর বর্ণনা</h1>
    <div class="post_box">
    <div class="post_txt">
    <p class="txt"><span>অনাথপিণ্ডিক শ্রেষ্ঠি হলেন বুদ্ধের প্রধান উপাসক । বুদ্ধের প্রথম সাক্ষাতে স্ত্রীসহ তিনি মার্গফলে প্রতিষ্ঠিত হয়েছিলেন । পরে বুদ্ধের প্রতি শ্রদ্ধান্বিত হয়ে চুয়ান্ন কোটি স্বর্ণমুদ্রা ব্যয়ে জেতবন বিহারটি বুদ্ধ ও প্রমুখ ভিক্ষুসংঘকে দান করেন । তিনি ছিলেন খুবই শ্রদ্ধাবান, ধার্মিক, উদার, দয়ালু, দানে মুক্তহস্ত। তাঁর বাড়িতে প্রতিদিন দুই হাজার ভিক্ষুকে পিণ্ডদান দেয়া হতো । তাঁর ছিল তিন কন্যা ও এক পুত্র । কন্যাত্রয়ের নাম হলো- মহাসুভদ্রা, ছোট সুভদ্রা, সুমনাদেবী । পুত্রের নাম হল কাল । পরবর্তীতে তিন কন্যা ও এক পুত্রও বুদ্ধের দেশনা শ্রবণ করে মার্গফলে প্রতিষ্ঠিত হন । সহজ কথায় বলতে গেলে অনাথপিণ্ডিক পরিবারের সকল সদস্য ছিল বুদ্ধের শিক্ষায় শিক্ষিত, আদর্শে আদর্শিত</span><span>—</span><span> যাকে বলে বৌদ্ধ আদর্শ পরিবার । </span></p>
    <p class="txt">পরিপূর্ণা বয়সে বড় কন্যা মহাসুভদ্রা ও মেজো কন্যা ছোট সুভদ্রা সংসার ধর্মে আবদ্ধ হয়ে নিজ নিজ স্বামীর ঘরে চলে যান । ছোট কন্যা সুমনাদেবী কারো ঘরের ঘরণী না হয়ে অনূঢ়া অবস্থায় পিতার বাড়িতে থাকেন ।</p>
    <p class="txt">অনাথপিণ্ডিক শ্রেষ্ঠি একমাত্র ছেলের উপযুক্ত বয়স হলে ধনঞ্জয় শ্রেষ্ঠির দ্বিতীয় কন্যা সুজাতার সাথে বিবাহবন্ধনে আবদ্ধ করান । কিন্তু সুজাতাকে বৌ এনে শ্রেষ্ঠির হল এক মহাবিপদ ! উধাও হয় পরিবারের নীরবতা, শান্তি-শৃঙ্খলা । কারণ, সুজাতা ছিলেন অতিশয় বদস্বভাবী । একই পিতামাতার কন্যা হলেও বিশাখা আর সুজাতার স্বভাব-চরিত্র ছিল আকাশ-পাতাল তফাৎ । বিশাখা ছিলেন নিরহংকারী, শ্রদ্ধাবতী, শীলবতী, গুণবতী, বিদুষী, ভদ্রা, বিনীতা, শান্তশীলা ও পণ্ডিতা । কিন্তু সুজাতা বিশাখার সম্পূর্ণ বিপরীত । সে ছিল অতি অহংকারী, বদমেজাজী, মুখরা, চঞ্চলা, অশান্তা, অভদ্রা, জেদি ।</p>
    <p class="txt">অনাথপিণ্ডিকের অন্তরমহলে আসার পর হতে সে কাউকে শ্রদ্ধা-সম্মান করতো না, কারো কথা শুনত না । উচ্চসম্ভ্রান্ত পরিবারের মেয়ে বলে সে ইচ্ছেমত যা-তা করতেন, মুখে যা আসে তা বলতেন । তার স্বামী ও শ্বশুর-শাশুড়িরা কিছু বললে মুখে মুখে তর্ক করতেন ।</p>
    <p class="txt">এমন স্বেচ্ছাচারী, উগ্রা, দাম্ভিক বৌয়ের জ্বালায় সকলেই অতিষ্ট হয়ে উঠলেন । কী করবে ভেবে কোনো কূল পাচ্ছে না । না পারছে রাখতে, না পারছে ছেড়ে দিতে । তার আচার-ব্যবহারে, কথা-বার্তায় নেই কোনো সংযম ও ভদ্রতার সংমিশ্রন । মহাধনীর দুলালী বলে শ্বশুর কূলের সবাইকে অবহেলা, ঘৃণা করতেন, অহংকার করে কথা বলতেন । অথচ তার শ্বশুর অনাথপিণ্ডিক শ্রেষ্ঠিও তাদের পরিবার থেকে মানে-সম্মানে, ধনে-সম্পদে, শিক্ষায়-দীক্ষায় কোনো অংশে কম ছিল না । শ্রেষ্ঠির বাড়িতেও কোটি কোটি ধন-সম্পদ, বাড়ি-গাড়ি (ঘোড়া গাড়ি) চাকর-বাকর সবই ছিল । নীতি-আদর্শবান স্বামী, ধার্মিক শ্বশুর-শাশুড়ি, অমিত ধন-সম্পদ, চাকর-বাকর পেয়েও সুজাতা সন্তুষ্ট ও সুখী হতে পারলেন না । অলক্ষী উচ্চবিলাসী মেয়েদের স্বভাব এরূপই হয়ে থাকে । তারা যে ঘরের ঘরণী হোক না কেন, অশান্তি সৃষ্টি করবে, করবেই ।</p>
    <p class="txt"><span>শ্রেষ্ঠি পরিবারের সকল সদস্য ছিলেন স্রোতাপন্ন । বুদ্ধের শিক্ষায় শিক্ষিত, আদর্শে আদর্শিত । স্রোতাপন্নরা জীবনান্তেও কারো সাথে ঝগড়া, হাতাহাতি, মারামারি, বাদ-বিবাদ করেন না । এভাবে তার (সুজাতার) স্বামী, শ্বশুর-শাশুড়িরা লোকলজ্জায় ভয়ে তাদের বৌমার চরিত্র কারো কাছে প্রকাশ করে না । এমনকি তার বেয়াই ধনঞ্জয় শ্রেষ্ঠিকেও কোনোদিন কোনকিছু বললেন না</span><span>—</span><span> তার মেয়ের স্বভাব-চরিত্রের ব্যাপারে । মুখবুজে পুত্রবধুর উৎপাত নীরবে প্রত্যেকে সহ্য করতে লাগলেন ।</span></p>
    <p class="txt">অনাথপিণ্ডিক শ্রেষ্ঠি তথাগত বুদ্ধকে আজীবন তাঁর বাড়িতে ফাং করে রেখেছিলেন। যে কোনো সময় তথাগত আসতে পারবেন বলে । ফলে বুদ্ধের জন্য শ্রেষ্ঠির ঘর সতত অবারিত ছিল । সে সূত্রে তথাগত বুদ্ধ শ্রেষ্ঠির অন্তঃপুরে কালেভদ্রে আসতেন । তারই ধারাবাহিকতায় একদিন ভগবান বুদ্ধ পূর্বাহ্ণ সময়ে চীবর পরিধান করে পাত্র-দোয়াজিক সঙ্গে নিয়ে অনাথপিণ্ডিক শ্রেষ্ঠির আবাসে উপনীত হন। উপনীত হয়ে সুসজ্জিত আসনে উপবেশন করলেন।</p>
    <p class="txt"><span>তথাগত বুদ্ধ আসনে বসার সাথে সাথে শ্রেষ্ঠির অন্তরমহলে বিকট উচ্চশব্দ, মহাশব্দ শুনতে পান এবং সেটা কীসের শব্দ জানতে চান । প্রত্যুত্তরে শ্রেষ্ঠি বললেন</span><span>—</span><span> "ভগবান, সে আমাদের ঘরের বৌমা সুজাতার শব্দ । সে শ্বশুর-শাশুড়ি ও তার স্বামীকেও শ্রদ্ধা-সম্মান করে না, কারো কথা শুনে না । ভগবান ও ভিক্ষুসংঘকেও সৎকার, গৌরব, শ্রদ্ধা-সম্মান প্রদর্শন করে না । বিশাল ধনাঢ্য পরিবারের কন্যা বলে সর্বদা অহংকার করে, সবাইকে অবহেলা করে ।</span></p>
    <p class="txt"><span>শ্রেষ্ঠির অভিযোগের কথা শুনে সুজাতাকে বুদ্ধ ডাকলেন। বুদ্ধের ডাকে সাড়া দিয়ে সুজাতা এলেন। এসে ভগবানকে বন্দনা করে একপাশে বসে পড়লেন । তখন উপবিষ্ট সুজাতাকে বুদ্ধ বললেন</span><span>—</span><span> সুজাতা, এ জগতে পুরুষের সাত প্রকার ভার্যা আছে । তা হলো</span><span>—</span><span> ১. বধকা-সদৃশা ভার্যা, ২. চৌরি- সদৃশা ভার্য, ৩. আর্যা-সদৃশা ভার্যা, ৪. মাতৃ-সদৃশা ভার্যা, ৫. ভগিনী-সদৃশা ভার্যা, ৬. সখী-সদৃশা ভার্যা,৭. দাসী-সদৃশা ভার্যা । তন্মধ্যে আপনি কোন প্রকারের ভার্যা? সুজাতা তখন বললেন, ভান্তে, আপনার সংক্ষিপ্ত কথা বুঝলাম না, অনুগ্রহপূর্বক আমাকে বিস্তারিত ব্যাখ্যা করে বুঝিয়ে দিন আমি যেন বুঝতে সক্ষম হই। বুদ্ধ তখন বললেন, তাহলে শ্রবণ কর সুজাতা। উত্তমরূপে মনোযোগ দাও আমি বর্ণনা করছি । "যথা আজ্ঞা, প্রভু বলে সুজাতা সম্মতি জ্ঞাপন করলেন । ভগবান বললেন</span><span>—</span><span> </span></p>
    <p class="txt">১. বধকা সদৃশা ভার্যা: যে স্ত্রী প্রদুষ্টাচিত্তা, স্বামীর অশুভ ও অমঙ্গলকারিনী, অন্যপুরুষের প্রতি আসক্তা, নিজের পতিকে অবজ্ঞা ও অবমাননা করে, স্বামীকে হত্যা করার ভয় ও হুমকি দেয়, সেই স্ত্রী বধকাসদৃশা ভার্যা নামে অভিহিত হয়।</p>
    <p class="txt">২. চোরী সদৃশা ভার্যা: যে স্ত্রী স্বামীর শিল্প-বাণিজ্য ও কৃষি কর্মের দ্বারা কষ্টার্জিত উৎপন্ন ধন-সম্পদ অপচয় করে, স্বামীর সম্পদ গোপনে চুরি করে, অথবা চুরি করার চিত্ত উৎপন্ন করে, সেরূপ স্ত্রীকে চৌরি সদৃশা ভার্যা নামে কথিত হয়।</p>
    <p class="txt"><span>৩. আর্যা সদৃশা ভার্যা: স্বামীর যে স্ত্রী হয় নিষ্কর্মা, আলস্যপরায়ণ, খাদ্য লোভী, বহু ভোজনকারিনী, প্রখরা, প্রচণ্ডা, মুর্খা, দুর্বাক্যভাষী, বদমেজাজী, স্বামীর সাথে কথায় কথায় করে তর্ক, স্বামী কোনো কথা বললে হয় কোপিতা, স্বামীর উপর কর্তৃত্ব পরায়ণা, স্বামীর উৎসাহ নষ্টকারিনী</span><span>—</span><span> ঈদৃশ অলক্ষী ভার্যাকে বলে আর্যা ভার্যা ।</span></p>
    <p class="txt"><span>৪. মাতৃ সদৃশা ভার্যা: যে স্ত্রী হয় সদা স্বামীর মঙ্গলকামিনী, মাতা যেমন নিজের জীবন দিয়ে পুত্র জীবন করে রক্ষা, সেরূপ এই স্ত্রীও স্বামীকে জীবন দিয়ে রক্ষা করে, স্বামীর সঞ্চিত ধন-সম্পদ সতত স্বযত্নে রক্ষা করে</span><span>—</span><span> এরূপ স্ত্রীকে মাতৃ সদৃশা ভার্যা বলা হয়।</span></p>
    <p class="txt"><span>৫. ভগ্নি সদৃশা ভার্যা: কনিষ্ঠ ভগ্নি যেমন সহোদর জ্যোষ্ঠ ভ্রাতার প্রতি সবসময় অনুগতা থাকে, আদেশ-উপদেশ পালনকারী হয়, মুখে মুখে কোনো তর্ক করে না, ভয় ও লজ্জা করে। সেরূপ এই স্ত্রীও স্বামীর প্রতি হয় লজ্জাশীলা, ভয়শীলা, বশীভূতা ও আদেশ পালনকারিনী, এবং স্বামীর ইচ্ছানুরূপ কাজকর্ম সম্পাদন করে করে</span><span>—</span><span> ঈদৃশ অনুগতা স্ত্রীকে ভগ্নি সদৃশা ভার্যা বলে।</span></p>
    <p class="txt"><span>৬. সখী সদৃশা ভার্যা: বহুকাল পর একজন বন্ধু যেমন তার প্রিয় বন্ধুকে দেখলে পুলকিত, রোমাঞ্চিত হয়, সেরূপ কোনো কোনো স্ত্রী আছে তাঁর প্রাণপ্রিয় স্বামীর দর্শনে আনন্দিত হয়, সুখ অনুভব করে এবং কুল মর্যাদা রক্ষাকারিনী, শীলবতী, বিনীতা ও পতিব্রতা হয়</span><span>—</span><span> এরূপ স্বামীর প্রতি ভালাবাসা প্রদর্শনকারী স্ত্রীকে সখী সাদৃশা ভার্যা বলা হয়।</span></p>
    <p class="txt"><span>৭. দাসী সদৃশা ভার্যা: কিছু স্ত্রী আছে দাসী বা সেবিকার মতো খুব ধৈর্যশীলা ও স্বামীভক্তা । স্বামী বকাঝকা, ঝগড়া, হস্থ, মুগুর দিয়ে মারপিট করলেও তার চিত্ত কোপিত, দূষিত হয় না । স্বামীর কড়া শাসন-অনুশাসন, অত্যাচার, দুর্বাক্য কোনো প্রতিবাদ না করে নীরবে সহ্য করে থাকে । সর্বদা স্বামীর প্রতি অনুগতা হয়</span><span>—</span><span> সেরূপ শান্তশীলা ও সহ্যশীলা স্ত্রীকে দাসী সদৃশা ভার্যা বলা হয়।</span></p>
    <p class="txt">উপরিউক্ত সাত প্রকার ভার্যা সম্পর্কে বিস্তারিত ব্যাখ্যা করার পর তথাগত বুদ্ধ বললেন, 'সুজাতা, এই সাত প্রকার ভার্যার মধ্যে যেসব ভার্যা বধকা সদৃশা, চোরী সদৃশা ও আর্যা সদৃশা আছে, তারা হয় দুঃশীলা, প্রখরা, মুখরা, প্রচণ্ডা, নিষ্ঠুরা ও লজ্জাহীনা । সেই তিন শ্রেণী স্ত্রী মৃত্যুর পর নরকে গমন করে অবর্ণনীয় দুঃখ-কষ্ট ভোগ করে থাকে। আর যেসব স্ত্রী মাতৃসদৃশা, ভগ্নিসদৃশা, সখীসদৃশা ও দাসীসদৃশা আছে তারা সুশীলা, সংযতা, দয়াপরায়ণা, স্বামীভক্ত হয়। তারা কায়ভেদে মৃত্যুর পর সুগতি ভূমিতে উৎপন্ন হয়, এবং ইহজীবনে মানুষের প্রশংসার ভাজন হয়।</p>
    <p class="txt"><span>সুজাতা, এই হলো সাত প্রকারের স্ত্রী । এদের মধ্যে তুমি কোনটি ? বুদ্ধের পবিত্র মুখ থেকে সাত প্রকার স্ত্রীর বিবরণ শুনে সুজাতা অতীতের সমস্ত ঘটনা স্মরণ করে অতিশয় লজ্জিত, অনুতপ্ত হলেন । তারপর বুদ্ধের সামনে তার শ্বশুর-শাশুড়িদের ও স্বামীর পায়ে ধরে মাথা নুয়ে অতীতের সকল ভুল-অপরাধের জন্য ক্ষমা চাইলেন । ক্ষমা চাওয়ার পর বুদ্ধকে এই বলে কথা দিলেন</span><span>—</span><span> "প্রভু, আজ আমাকে জ্ঞানচক্ষু খুলে দিলেন । আজ হতে আমাকে স্বামীর দাসী সদৃশা ভার্যা হিসেবে অবধারণ করুন । (অ.নি.৭.৬৩; ধর্মপদ অর্থকথা.১৮-৫৩; বিশাখা. শীলালংকার মহাস্থবির)।</span></p>
    <p class="txt">বুদ্ধের দেশনায় সুজাতা অতীব সুশীলা, ভদ্রা-নম্রা, সুভাষিনী, পতিব্রতা ও শ্বশুর-শাশুড়ির অনুগতা হয়ে যান এবং ত্রিরত্নের প্রতি শ্রদ্ধাশীলা হয়ে সর্বদা পুণ্যকর্মে নিয়োজিত থাকতেন । কথা-বার্তা, আচার-ব্যবহার, চাল-চলন, মন-মানসিক আমূল পরিবর্তন হয় । অনাথপিণ্ডিক শ্রেষ্ঠির অন্তঃপুরও একেবারে শান্তিনীড়ে পরিণত হয়, সবার মুখে হাসি ফোঁটে, সকলের হৃদয় আনন্দ ও খুশির জোয়ারে ভরপুর হয়ে যায়, দূর হয় মনের সকল দুঃখ, অশান্তি ।</p>
    <p class="txt">ওহো! ভগবান বুদ্ধের এত যে গুণ, এত যে মহিমা! একজন অপদার্থ অবিনীতা স্ত্রীকে তথাগত বুদ্ধ এত রাতারাতি কীভাবে পরিবর্তন করে সুশীলা, ধার্মিক, বিনীতা, ভদ্রা-নম্রা আদর্শ স্ত্রীতে রুপান্তরিত করলেন ? কী ছিল বুদ্ধের মুখে, কাথায়, অন্তরে, আচরণে? তাঁর উপদেশ পেয়ে এত সহজে খারাপ মানুষ কীভাবে বদলে যায়!! সত্যি তথাগত বুদ্ধের অতুলনীয় গুণরাশি ভাবলে যে কোনো শ্রদ্ধাবান ভিক্ষু ও গৃহীর হদয়তন্ত্রীতে প্রীতিসুর বেজে উঠে, অন্তর হয়ে ওঠে নির্মল।</p>
    </div>
    <div class="react">
    </div>
    </div>
    <h1 class="title">স্বামী-স্ত্রীর দায়িত্ব ও কর্তব্য</h1>
    <div class="post_box">
    <div class="post_txt">
    <p class="txt">আমি আধুনিক যুগের বিপক্ষে নয়। বরং পক্ষে একধাপ এগিয়ে থাকব বলে আমার বিশ্বাস। তবুও কেন জানি কিছুকিছু বিষয় আগের তুলনায় বর্তমানে একটু প্রকট আকার ধারণ করেছে বলে মনে হয়। যেমন শ্বাশতকাল ধরে চলে আসা নারী-পুরুষের দাম্পত্য জীবন। এই চমক সৃষ্টিকরা আধুনিক যুগেও অধিকাংশ স্বামী-স্ত্রী দাম্পত্য জীবনে সুখী হতে পারছে না । কেন বা এর কারণ কী! যদি বলা হয়, আগের রক্ষণশীল সমাজ ব্যবস্থায় না হয় সুখী হতে পারত না। কিন্তু এখন? প্রায়ই শুনা যায় স্বামী-স্ত্রীর মধ্যে পরস্পর সন্দেহ, অবিশ্বাস, ঝগড়া, মারামারি, রাগারাগি, মান-অভিমানের কারণে অমুক ঘটনার সূত্রপাত । বিবাহ বিচ্ছেদের ঘটনাও ঘটে যাচ্ছে অহরহ । কোনো কোনো স্বামী-স্ত্রী সাংসারিক জীবন দুঃখে অতিষ্ট হয়ে আলাদা আলাদাভাবে বসবাস করছে। অনেকে ছেলে-মেয়েদের ভবিষ্যৎ কথা ভেবে না-পারছে ছাড়াছাড়ি হতে, না-পারছে একত্রেও থাকতে । যাকে বলে উভয় সংকট । অথচ সংসার জীবনে প্রবেশ করার আগে এমন অসহনীয় তিক্ত অবস্থা সৃষ্টি হবে কেউ কল্পনাও করেন নি । তাদের কত বুকভরা আশা ছিল দাম্পত্য জীবনে প্রবেশ করার পর দিনগুলি সুখে কাটবে । কত স্বপ্ন ছিল পরস্পর পাশে থেকেই সংসার নামক তরিটা নির্ভেজালভাবে চালিয়ে নেবে । কিন্তু এখন সম্পূর্ণ ব্যতিক্রম । সংসার জীবন কয়েকটি বছর যেতে না-যেতেই সেই বুকভরা আশা নিরাশায় পরিণত হলো, এবং যে সুখের স্বপ্ন দেখেছিল সেটা দুঃস্বপ্নে রূপ নিল ।</p>
    <p class="txt">কেন স্বামী-স্ত্রীর মধ্যে এহেন লজ্জাকর ও দুঃখজনক ঘটনা ঘটে ? কেন স্বামী-স্ত্রীর একে-অন্যের সন্দেহ, অবিশ্বাস, কলহ, মারামারি, ছাড়াছাড়ি পরিস্থিতি সৃষ্টি হয় ? কেন স্বামী-স্ত্রীর মধ্যে দূরত্ব বাড়ে ? কেন আগের প্রেম-ভালবাসা বজায় বা স্থিতি থাকে না ? তার একমাত্র কারণ হলো, সাংসারিক জীবন পরিচালনায় স্বামী-স্ত্রীর অভিজ্ঞতার অপরিপক্কতা ও একে-অন্যের দায়িত্ব-কর্তব্য সম্বন্ধে জ্ঞানের অপ্রতুলতার দরুন । পারিবারিক জীবনে শান্তি-শৃঙ্খলা বজায় রাখতে হলে, একটি সুন্দর পরিপাটি সংসার উপহার দিতে হলে, একটি ভদ্র ও আদর্শ পরিবার গড়তে হলে স্বামীকে যেমন কতগুলো নৈতিক দায়িত্ব ও কর্তব্য অবশ্যই পালন করতে হবে, তেমনি স্ত্রীকেও কতগুলো দায়িত্ব-কর্তব্য প্রতিপালন করতে হবে । যে স্বামী-স্ত্রী নিজ নিজ অবস্থান থেকে যার যার দায়িত্ব-কর্তব্য পালন করবে, তাদের একে-অন্যের প্রতি অবশ্যই গভীর প্রেম, ভালবাসা, ভালোলাগা, দয়া-মায়া, বিশ্বাস ও শ্রদ্ধাবোধ নির্ঘাত সৃষ্টি হবে । প্রেম, ভালবাসা, ভালোলাগা, বিশ্বাস ও শ্রদ্ধা-সম্মানই দাম্পত্য জীবনকে করে তোলে সুখময় । রচিত হয় একটি পরিপাটি ও শৃঙ্খলিত আদর্শ পরিবার ।</p>
    <p class="txt">দাম্পত্য জীবনকে সুন্দর, সুশৃঙ্খল ও সুখময় করার জন্য "তথাগত বুদ্ধ" দীর্ঘনিকায়ের "সিঙ্গালোবাদ সূত্রে" স্ত্রীর প্রতি স্বামীকে পাঁচটি কর্তব্য তেমনি স্বামীর প্রতি স্ত্রীকেও পাঁচটি কর্তব্য বেঁধে দিয়েছিলেন । সেগুলো পালন করলে স্বামী-স্ত্রীর অন্তরের মধ্যে পরস্পর ভালবাসা, ভালোলাগা ও প্রগাড় বিশ্বাস জন্মায় এবং কখনও ঝগড়াঝাটি, মারামারি, ভুল বুঝাবুঝি, সন্দেহ ও অবিশ্বাস থাকে না । আসুন জেনে নিয় স্বামী-স্ত্রীর দায়িত্ব-কর্তব্যগুলো ।</p>
    <p class="txt">স্ত্রীর প্রতি স্বামীর পাঁচ প্রকার কর্তব্য:</p>
    <p class="txt">১.সম্মান করা: স্বামী, স্ত্রীর প্রতি সর্বদা মর্যাদা সূচক বাক্য ব্যবহার করতে হবে । কখনো অমর্যাদাকর শব্দ বা বাক্য প্রয়োগ করতে পারবে না । সতত কর্ণ সুখকর প্রিয় মধুর কথা বলতে হবে । প্রতিটি স্ত্রী প্রত্যাশা করে তাকে যেন তার স্বামী সতত শ্রুতিমধুর বাক্য বলে । যে ব্যবহার করলে, যে বাক্যগুলো বললে স্ত্রী ভালো লাগে না কিংবা মনে আঘাত পায়, সে-ধরনের ব্যবহার, ভাষা স্বামী স্ত্রীকে কখনো করা উচিত নয় ।</p>
    <p class="txt">২. অপমান না করা: স্বামী, স্ত্রীকে কদাচিৎ অবজ্ঞা করবে না । স্ত্রী গরিব ঘরের মেয়ে হোক বা মধ্যবিত্ত ঘরের মেয়ে হোক, প্রতিষ্ঠিত হোক বা না হোক কখনও স্ত্রীকে অবজ্ঞা করতে নেই । স্বামী, স্ত্রীকে সর্বদা যথাযথ শ্রদ্ধা-সম্মান প্রদর্শন করতে হবে । পতিকে সর্বদা মনে রাখতে হবে যে, মেয়ে মানুষ হলেও প্রত্যেকের একটা আত্মসম্মানবোধ আছে । </p>
    <p class="txt"><span>৩.পরকীয়া না করা: স্বামী, অন্য নারীর প্রতি আসক্ত হতে পারবে না, এবং স্বীয় স্ত্রীকে নিয়ে সন্তুষ্ট থাকতে হবে । স্ত্রী সবচেয়ে তখনই বেশি দুঃখে-অশান্তিতে থাকে ও অন্তরে তীব্র আঘাত অনুভব করে</span><span>—</span><span> যখন তাঁর স্বামী অন্য নারীর প্রতি আসক্ত হয়। দাম্পত্য জীবনে দুঃখ, অশান্তি নেমে আসার অন্যতম কারণ হল, এই পরকীয়া জিনিসটি । সেজন্য স্বামী সে ব্যাপারে খুবই সংযমী হতে হবে । </span></p>
    <p class="txt">৪. বস্ত্রালংকার প্রদান করা: স্বামী, স্ত্রীকে যথাসময়ে স্বীয় সামর্থ্য মোতাবেক পোশাক-পরিচ্ছদ, স্বর্ণালংকার, প্রসাধনীয় দ্রব্য প্রদান করতে হবে অথবা সেগুলো কেনার জন্য টাকা-পয়সা দেয়া দরকার । সাধারণত স্ত্রীজাতিদের সোনা-রূপা, পোশাক-পরিচ্ছদে, সুগন্ধি প্রসাধনী দ্রব্যের প্রতি বেশি আকর্ষন থাকে । তাই তারা স্বামীর কাছ থেকে সেগুলো পেলে খুবই স্বাচ্ছন্দ্যবোধ করে, খুশি মনে থাকে এবং স্বামীকে গভীরভাবে ভালোবাসে ।</p>
    <p class="txt">৫. স্ত্রীকে স্বাধীনতা দেওয়া: স্বামীর কর্তব্য হচ্ছে স্ত্রীকে স্বাধীনতা দেয়া । অর্থাৎ বিভিন্ন সামাজিক, ধর্মীয় আচার-অনুষ্ঠানে যোগদান করার জন্য স্বাধীনতা প্রদান করতে হবে, বাধা করতে পারবে না, সেখানে যাওয়ার জন্য টাকা-পয়সা প্রদান করতে হবে । স্বামী তার স্ত্রীর জন্য হরহামেশায় ইহ-পরকালে জন্য মঙ্গল কামনা করতে হবে। স্ত্রীর প্রতি উদার নীতি পালন করতে হবে । এই হলো স্ত্রীর প্রতি স্বামীর পাঁচ প্রকার কর্তব্য । স্বামী এই করণীয়গুলো যথাযতভাবে সম্পাদন করলে কোনো স্ত্রী তার স্বামীকে ভালো না-বেসে ও শ্রদ্ধা না- করে থাকতে পারবে না ।</p>
    <p class="txt">স্বামীর প্রতি স্ত্রীর পাঁচ প্রকার কর্তব্য:</p>
    <p class="txt">১. সুশৃঙ্খল হওয়া: স্ত্রীকে সর্বদা বাড়ির যাবতীয় কাজ-কর্মগুলো সুচারু, গোছালো ও সুশৃঙ্খলভাবে সম্পাদন করতে হবে । যেন বাড়ির কোন জিনিস এদিক-ওদিক এলোমেলো, অগোছালো অবস্থায় পড়ে না থাকে । একজন আদর্শ স্ত্রীর বৈশিষ্ট্য হলো ঘর-দোয়ার, পোশাক-পরিচ্ছদ, থালাবাটি, আসবাব পত্র, আঙ্গিনা পরিষ্কার-পরিচ্ছন্ন ও গোছালো করে রাখা ।</p>
    <p class="txt">২. সুসঙ্গহিত হওয়া: স্ত্রীকে বিনীত, ভদ্র ও সহৃদয়াতার দ্বারা শ্বশুর-শ্বাশুড়ি, আত্মীয়-স্বজন ও পরিবারের সকল সদস্যের সন্তোষ বিধান ও সেবা-শুশ্রুষা, শ্রদ্ধা-সম্মান করতে হবে । স্বামীর বন্ধু-বান্ধবদের সাথে সুন্দর ব্যবহার, আন্তরিকতা, সৌজন্যতা ও আতিথেয়তা দেখাতে হবে । যেন স্বামীর কোনো প্রকারে আত্মমর্যাদা ক্ষুন্ন না হয় সে-দিকে স্ত্রীকে খেয়াল রাখতে হবে ।</p>
    <p class="txt">৩. ব্যভিচারিনী না হওয়া: স্ত্রীকেও স্বামীর ন্যায় মন্দ ভাবাপন্ন না হয়ে কখনো পর পুরুষের প্রতি কু-দৃষ্টিপাত করতে পারবে না । নিজের স্বামীকে নিয়ে সন্তুষ্ট থাকতে হবে । একজন নীতি-আদর্শবান স্ত্রী মানে ঘরের লক্ষী সদৃশ । আর চরিত্রহীনা স্ত্রী হলো ঘরের অলক্ষী। কোনো স্ত্রীর অলক্ষী স্বভাবী হওয়া উচিত নয় ।</p>
    <p class="txt">৪.মিতব্যয়িতা হওয়া: স্ত্রীকে স্বামীর উপার্জিত ও সঞ্চিত টাকা-পয়সা, ধন-সম্পদ সযত্নে রক্ষা করতে হবে । স্বামী কী পরিমান আয় করে তদনুযায়ী আয় বুঝে ব্যয় করতে হবে । টাকা-পয়সা অনর্থক অপচয় করলে চলবে না, এবং বিলাসিতা মনোভাব ত্যাগ করতে হবে । পরিমানদর্শী বা মিতব্যয়ী হওয়া আদর্শ স্ত্রীর একটি অন্যতম নিদর্শন ।</p>
    <p class="txt">৫. অনলসা হওয়া: স্ত্রীকে নিরলসা হতে হবে, সূর্যোদয়ের আগে প্রত্যষে বিছানা থেকে উঠা উচিত । বাড়ির সমস্ত কাজ-কর্মগুলো আলস্য বিহীনা হয়ে উৎসাহ ও দক্ষতার সহিত সম্পাদন করবে । এই হলো দশটি স্বামী-স্ত্রীর দায়িত্ব-কর্তব্য ।</p>
    <p class="txt">যে স্বামী-স্ত্রী উল্লিখিত কর্তব্যগুলো পালন করে, সেই স্বামী-স্ত্রীকে বলা হয় দেব-দেবী পরিবার । এই দেব-দেবী পরিবারে কখনও ঝগড়াঝাটি, রাগারাগি, মনোমালিন্য, মান-অভিমান ঘটনা ঘটে না, এবং অশান্তির উদ্ভব হয় না । এই দেব-দেবীর আদর্শ পরিবারে সু-সন্তান, সু-কন্যা জন্মগ্রহণ করে থাকে । তাই প্রত্যেক দম্পতির উচিত একটি আদর্শবান সুখী দম্পতি হিসেবে গড়ে তোলা।</p>
    </div>
    <div class="react">
    </div>
    </div>
    <h1 class="title">সংসার সুখী হয় উভয়ের গুণে</h1>
    <div class="post_box">
    <div class="post_txt">
    <p class="txt">"সংসার সুখী হয় রমণীর গুণে" এই বাক্যটি সেই ছোটকাল থেকেই শুনে আসছি। অনেক গ্রন্থেও লিপিবদ্ধ আছে, এবং বহু শিক্ষিত ব্যক্তিও সেই কথাটি প্রায় সময় বলে থাকেন। পারিবারিক কথাবার্তায়ও কেউ কেউ যখন-তখন, যত্রতত্র উদাহরণ টেনে আনেন। আসলে সেই সেকেলে প্রচলিত বাক্যটি কী সঠিক? কোনো যুক্তি আছে? বৌদ্ধধর্মে কিন্তু আদতে এই "সংসার সুখী হয় রমণীর গুণে" প্রচলিত উক্তিটি পুরোপুরি সত্য নয়, আংশিক সত্য মাত্র। সুখী-সমৃদ্ধি দাম্পত্য জীবনের সাথে কোন যুক্তি ও ভিত্তি নেই এবং বৌদ্ধ দর্শনের সাথে কোনো সাযুজ্য নেই।</p>
    <p class="txt"><span>ধরুন, আপনার স্ত্রী চরিত্রবান, শ্রদ্ধাশীলা, শিক্ষিতা, চাকরি করে, ধার্মিক, সুশৃঙ্খলাবদ্ধা, কর্তব্যপরায়ণা তথা বহু গুণের অধিকারীনি। কিন্তু আপনি যদি স্বামী হিসেবে প্রতিদিন মদ খেয়ে আপনার গুণবতী স্ত্রীকে বিরক্ত করেন, বকাঝকা, মারপিট করেন, জুয়া খেলেন, পরদার লঙ্ঘন করেন, এবং ঘর-সংসার ঠিকমত দেখভাল করেন না। তখন কি আপনার গুণবতী স্ত্রী সুখী ও সন্তুষ্ট হবে? তার মন-মানসিকতা ভালো থাকবে? কিংবা আপনাদের ঘর-সংসারে সুখ-শান্তি বিরাজ করবে? যে কেউ হলফ করে বলবে, কখনও না। দুশ্চরিত্র স্বামীর ঘরে কোনো স্ত্রী সুখী জীবন লাভ করেছে বলে, এখনও জানা নেই। আপনার স্ত্রী শতগুণের অধিকারী হলেও কখনও দাম্পত্য জীবন সুখী ও শান্তিময় হবে না, স্ত্রীর মন-মানসিক কখনও ভালো থাকবে না</span><span>—</span><span>যদি স্বামী হিসেবে আপনি মদখোর, জুয়ারী, ঝগড়াটে, ব্যভিচারী ও চরিত্রহীন হন। </span></p>
    <p class="txt">বুদ্ধ মতে, সংসার কেবল রমণীর (স্ত্রী) গুণে সুখী হয় না, সংসার সুখী হয় স্বামী-স্ত্রীর উভয়ের গুণে । দাম্পত্য জীবনে সুখ-সমৃদ্ধি বয়ে আনতে হলে স্ত্রীর পাশাপাশি স্বামীকেও নির্মল চরিত্রের অধিকারী ও গুণবান হতে হবে ।</p>
    <p class="txt">মনে রাখবেন, এক হাতে কদাপি তালি বাজে না, তালি বাজে উভয় হস্থের সমান সংযোগের মাধ্যমে। ঠিক তেমনি স্বামী-স্ত্রীর মধ্যে বনিবনা না-হলে, মতের অমিল হলে কিংবা চরিত্রের সামঞ্জস্য না থাকলেও দাম্পত্য জীবনে কখনো সুখের সুর বেজে উঠবে না। স্ত্রী সুশীলা অথচ স্বামী দুঃশীল, সেই সংসারে সুখ নেই । অপরদিকে স্বামী সুশীল কিন্তু স্ত্রী চরিত্রহীনা, সেখানেও দুঃখ, অশান্তি বিরাজ করবে । আর স্বামী-স্ত্রী উভয়ে চরিত্রহীন, কুটিল, অসৎ হলেই তো সেই সংসারে স্বভাবতই প্রতিনিয়ত দুঃখ, অশান্তি, ঝগড়াঝাটি, মারামারি লেগে থাকবে । অতএব, দাম্পত্য জীবনকে সুখী, সুন্দর ও শান্তি নীড়ে পরিণত করতে হলে স্বামী-স্ত্রী উভয়ে শীলবান-শীলবতী, গুণবান-গুণবতী ও ধার্মিক হওয়া ব্যতীত কোন বিকল্প নেই ।</p>
    <p class="txt">আমাদের সমাজের চারপাশে অনেক পরিবার দেখা যায় স্বামী-স্ত্রী হিসেবে উভয়ে চাকরি করে, প্রতি মাসে মোটা অংক মাইনে পায় । বলতে গেলে ঘর-বাড়ি, টাকা-পয়সা, খাওয়া-দাওয়া, কাপড়-চোপড়, সুযোগ-সুবিধার কোন ঊন বা অভাব নেই । দেখা গেছে এতকিছু ভোগ্যবস্তু থাকা সত্ত্বেও তবু তাদের সংসারে কোনো সুখ নেই, নিত্য কলহ লেগে থাকে । স্ত্রী স্বামীকে দেখতে পারে না, স্বামী স্ত্রীকে দেখতে পারে না । স্ত্রী স্বামীকে দোষারোপ করে, স্বামী স্ত্রীকে দোষারোপ করে । তাদের এতকিছু থাকার পরও কেন তাঁরা দাম্পত্য জীবনে অসুখী জানেন? তার একমাত্র কারণ হলো: স্বামী-স্ত্রীর মধ্যে সততা, নৈতিকতা, বিশ্বাস, শ্রদ্ধাবোধ ও ভালবাসার অভাব। (স্বামী-স্ত্রীর মধ্যে কীভাবে ভালবাসা, ভালোলাগা, শ্রদ্ধাবোধ জাগ্রত হয়, আমার বিরচিত "স্বামী-স্ত্রীর দায়িত্ব ও কর্তব্য প্রবন্ধটি পড়ুন)।</p>
    <p class="txt">অন্যদিকে অনেক স্বামী-স্ত্রী যায় তাদের মধ্যে কোনদিন কোনো ঝগড়া, রাগারাগি, মারামারি, রেষারেষি ঘটনা ঘটে না। স্বামী-স্ত্রী হিসেবে তারা সর্বদা হাসি-খুশি ও সুখে-শান্তিতে থাকে। অথচ তাঁরা অন্যান্য স্বামী-স্ত্রীর মতো গাড়ী-বাড়ী, ধন-সম্পদ, আর্থিকভাবে এতটাও স্বচ্ছল ও ঋদ্ধ নয়। কোনো রকম কম বেতনে কিংবা কম আয়ে চলে তাদের ঘর সংসার। ওই যে তাদের স্বামী-স্ত্রীর একে-অন্যের প্রতি সতত, দয়া-মায়া, প্রেম-ভালবাসা, বিশ্বাস, শ্রদ্ধা-সম্মান করা-করি গুণগুলো রয়েছে। আসলে দাম্পত্য জীবনে সুখ-শান্তি, টাকা-পয়সা, ঘর-বাড়ীর ওপর নির্ভর করে না। নির্ভর করে পরস্পর বোঝাপড়া, বিশ্বাস, আচার-ব্যবহার, ভালবাসা, শ্রদ্ধা, সম্মান, কর্তব্যবোধ ও আন্তরিকতার উপর ।</p>
    <p class="txt"><span>তথাগত বুদ্ধ স্বামী-স্ত্রীর চরিত্র অনুযায়ী দাম্পত্য জীবনকে চারভাগে বিভক্ত ও ব্যাখ্যা করেছেন । সেই চারশ্রেণী স্বামী-স্ত্রী মধ্যে দাম্পত্য জীবনে কারা সুখী হতে পারে, কারা পারে না</span><span>—</span><span> আসুন জেনে নিই সেই সম্পর্কে । চার প্রকার স্বামী-স্ত্রী হলো: অসুরের সাথে অসুরীর মিলন; অসুরের সাথে দেবীর মিলন; অসুরীর সাথে দেবের মিলন; দেবের সাথে দেবীর মিলন ।</span></p>
    <p class="txt">অসুরের সাথে অসুরীর মিলন স্বামী-স্ত্রী কাকে বলে ?</p>
    <p class="txt">যে স্বামী প্রাণীহত্যা, চুরি, ব্যভিচার করে, মিথ্যা, কটু, ভেদ, বৃথা বলে, মদ, গাজা, আফিম, হিরোইন সেবন করে; দুঃশীল, পাপকর্মী, কৃপন এবং ভিক্ষু-শ্রামণের প্রতি শ্রদ্ধাহীন, নিন্দাকারী হয় । তার স্ত্রীও প্রাণীহত্যা, চুরি, ব্যভিচার করে, নেশাদ্রব্য সেবন করে । দুঃশীলা, পাপধর্ম পরায়ণা, কৃপণা এবং ভিক্ষু-শ্রামণের প্রতি শ্রদ্ধাহীনা, তিরস্কারকারী হয় । এই স্বামী-স্ত্রী মিলনকে "অসুরের সাথে অসুরীর মিলন" বলে ।</p>
    <p class="txt">অসুরের সাথে দেবীর মিলন স্বামী-স্ত্রী কীরূপ ?</p>
    <p class="txt">যে স্বামী প্রাণীহত্যা, চুরিকর্ম, ব্যভিচার করে, মিথ্যা, কটু, ভেদ, বৃথা বাক্য বলে, যাবতীয় নেশাদ্রব্য সেবন করে; দুঃশীল, পাপকর্মী, কৃপণ, দানধর্ম করে না এবং ভিক্ষু-শ্রামণের প্রতি শ্রদ্ধাহীন ও নিন্দাকারী হয় । কিন্তু তার স্ত্রীর প্রাণীহত্যা, চুরি, ব্যভিচার করে না । মিথ্যা, কটু, ভেদ, বৃথা বাক্য বলে না । মদ, গাঁজা, আফিম, হিরোইন সেবন করে না। সুশীলা, সদ্ধর্ম পরায়ণা, দানশীলা, উদার এবং ভিক্ষু-শ্রামণের প্রতি শ্রদ্ধাশীলা, প্রশংসাকারী হয় । এরূপ দুঃশীল স্বামীর সাথে সুশীলা স্ত্রী মিলনকে "দেবীর সাথে অসুরের মিলন" বলে ।</p>
    <p class="txt">দেবের সাথে অসুরীর মিলন কীরূপ ?</p>
    <p class="txt">এই জগতে যে স্বামী প্রাণীহত্যা, চুরিকর্ম, ব্যভিচার করে না, মিথ্যা, কটু, ভেদ, বৃথা বাক্য বলে না, নেশাদ্রব্য পান করে না । সুশীল, সদ্ধর্মানুরাগী, উদার, দানে মুক্তহস্থ এবং ভিক্ষু-শ্রামণের প্রতি গভীর শ্রদ্ধাশীল, প্রশংসাকারী হয় । কিন্তু তাঁর স্ত্রী প্রাণীহত্যা, চুরি, ব্যভিচার করে, মিথ্যা, কটু, ভেদ, বৃথা বাক্য বলে, নেশাদ্রব্য সেবন করে, দুঃশীলা, পাপাচারিনী, অনুদার, কৃপনা এবং ভিক্ষু-শ্রামণের প্রতি শ্রদ্ধাহীনা, নিন্দাকারী হয়। এই হলো "দেবের সাথে অসুরীর মিলন" ।</p>
    <p class="txt">দেবের সাথে দেবীর মিলন স্বামী-স্ত্রী কাকে বলে ?</p>
    <p class="txt">এ জগতে যে স্বামী প্রাণীহত্যা, চুরি, ব্যভিচার করে না, মিথ্যা, কটু, ভেদ, বৃথা বাক্য বলে না, যাবতীয় নেশাদ্রব্য সেবন হতে বিরত থাকে; সুশীল, সদ্ধর্মানুরাগী, মুক্তহস্থ, উদার এবং ভিক্ষু-শ্রামণের প্রতি শ্রদ্ধাশীল হয় । তার স্ত্রীও তার মতো প্রাণীহত্যা, চুরি, ব্যভিচার করে না, মিথ্যা, কটু,ভেদ,বৃথা বাক্য বলে না, নেশাদ্রব্য সেবন করে না; সুশীলা, সদ্ধর্ম পরায়ণা, উদার, দানশীলা এবং ভিক্ষু-শ্রামণের প্রতি শ্রদ্ধাশীলা হয় । এরূপ সমগুণ সম্পন্ন স্বামী-স্ত্রী মিলনকে "দেবের সাথে দেবীর মিলন" বলে । (অ.নি.৪.৫৩)</p>
    <p class="txt"><span>অসুরের সাথে অসুরীর মিলন, অসুরের সাথে দেবীর মিলন, এবং দেবের সাথে অসুরীর মিলন</span><span>—</span><span> এই তিন শ্রেণী স্বামী-স্ত্রী পরস্পর বৈপরীত্য স্বভাবের দরুন দাম্পত্য জীবনে সুখী হতে পারে না । কেবলমাত্র শেষোক্ত দেব-দেবী স্বামী-স্ত্রী যুগলরাই দাম্পত্য জীবনে সুখ-শান্তি লাভ করতে পারে এবং মরণের পর সুগতি স্বর্গলোকে গমন করে । বর্তমান যুগে এই দেব-দেবী স্বামী-স্ত্রী খুব কমই দেখা যায় । অধিকাংশই ওই তিন শ্রেণী স্বামী-স্ত্রীদেরকে পরিলক্ষিত হয়। তাই আশা করবো তিন শ্রেনীর স্বামী-স্ত্রীর বৈশিষ্ট্যকে বাদ দিয়ে "দেব-দেবীর" মতো স্বামী-স্ত্রী হয়ে জীবন গঠন করবে ।</span></p>
    </div>
    <div class="react">
    </div>
    </div>
    <h1 class="title">পিতামাতার গুণ ও সন্তানদের দায়িত্ব-কর্তব্য</h1>
    <div class="post_box">
    <div class="post_txt">
    <p class="txt">আমরা ত্রিপিটক অধ্যায়ন করলে দেখতে পায় বুদ্ধ, ধর্ম ও সংঘের গুণ যেমন অনন্ত-অসীম, তেমনি মাতা-পিতার গুণও অপ্রমেয়। অর্হৎ হত্যা বা বুদ্ধকে আঘাত করলে যেমন গুরুকর্ম হয়ে যায় এবং মরণের পর অবীচি নরকে যেতে হয়, তেমনি পিতা-মাতাকে কোনো সন্তান হত্যা বা আঘাত করলেও একই পরিণতি হয় । বুদ্ধ ও প্রমুখ ভিক্ষুসংঘকে সেবা-পূজা, ভক্তি-শ্রদ্ধা করলে যেমন মহৎ পুণ্য হয় এবং মরণের পর সুগতি ভুমিতে জন্ম গ্রহণ করে । তেমনি মাতাপিতাকে সেবা-শুশ্রুষা,ভক্তি-শ্রদ্ধা করলেও সন্তানের বিপুল পুণ্য হয় এবং স্বর্গে যাওয়ার রাস্তাটি সুগম হয় । </p>
    <p class="txt">তথাগত বুদ্ধ ধর্মপদে বলেছেন, জগতে মাতৃভক্তি সুখকর, পিতৃভক্তি সুখকর, তেমনি ভিক্ষু-শ্রামণ শ্রদ্ধা-ভক্তিও সুখদায়ক । ত্রিলোক পূজ্য বুদ্ধ অঙ্গুত্তর নিকায়ের তিক নিপাতে "সব্রহ্মক সূত্রে" বলেছেন, ''হে ভিক্ষুগণ, মাতা-পিতা হলেন সন্তানের নিকট পূর্বাচার্য (আদিগুরু) ও ব্রহ্মা সদৃশ । তথাগত বুদ্ধ কী কারণে মাতাপিতাকে পূর্বাচার্য ও মহাব্রহ্মা সদৃশ বলেছেন ? আদিগুরু এই কারণে বলা হয়েছে, সন্তান মাতৃগর্ভ থেকে ভূমিষ্ট হওয়ার পরে সর্বপ্রথম মা-বাবারা সন্তানকে লালন-পালন, ভরন-পোষন করেন, কথাবার্তা বলা ও হাটা-চলা শেখান এবং শিক্ষা-দীক্ষা দিয়ে থাকেন বলে । পিতামাতাকে কী কারণে মহাব্রহ্মার সাথে তুলনা করা হয়েছে ? মহাব্রহ্মা নাকি সর্বদা মৈত্রী, করুণা, মুদিতা ও উপেক্ষাভাব নিয়ে অবস্থান করেন। আর ঠিক তদ্রুপ মা-বাবারাও সবসময় সন্তানের প্রতি মৈত্রী, করুণা, মুদিতা ও উপেক্ষাভাব নিয়ে অবস্থান করেন বলে মহাব্রহ্মার সাথে তুলনা করা হয়েছে । </p>
    <p class="txt">সন্তানের প্রতি পিতামাতার মৈত্রীগুণ:</p>
    <p class="txt">প্রতিটি মা-বাবা তাদের সন্তান-সন্তুতিদের ভূমিষ্ট হওয়ার পর হতেই সতত সুখ-শান্তি, মঙ্গল, উন্নতি কামনা করেন । প্রত্যেক পিতা-মাতা মনে-প্রাণে চাই তাদের সন্তানেরা লেখাপড়ায়, শিক্ষায়-দীক্ষায়, জ্ঞান-বিজ্ঞানে, কাজ-কর্মে পারদর্শী হোক । সন্তানকে একজন আদর্শ মানুষরূপে গড়ে তোলাই প্রতিটি মা-বাবার একমাত্র আরাধ্য বিষয় । সন্তানের মঙ্গলের জন্য এমন কোনো কাজ নেই, যা বাবা-মায়েরা করতে পারে না । তাঁরা নিজে না খেয়ে সন্তানদের মুখে খাবার তুলে দেন। নিজে না পরে সন্তানদের পোশাক-পরিচ্ছেদের ব্যবস্থা করে দেন । প্রয়োজনে তাঁরা জীর্ণশীর্ণ পোশাক পরিধান করে থাকবেন, তবুও সন্তানদের পোশাক-পরিচ্ছদের অভাবে রাখবেন না । সন্তানদের সুখে রাখতে পারলে ও মুখে দু'মুঠো খাবার তুলে দিয়ে হাসি ফুটাতে পারলেই মাতা-পিতারা নিজেকে সুখী মনে করেন । সন্তানের প্রতি এই অপার আদর-ভালবাসা ও আত্মত্যাগের গুণটি হলো মাতাপিতার মৈত্রীগুণ ।</p>
    <p class="txt">সন্তানের প্রতি মাতাপিতার করুণাগুণ:</p>
    <p class="txt">কোন সন্তান যদি অসুস্থ হয় কিংবা কোন আপদ-বিপদে বা দুর্ঘটনায় পতিত হলে, তাহলে মা-বাবার চোখে আর ঘুম থাকে না । সন্তানের জন্য উৎকন্ঠায় বিনিদ্র রজনী যাপন করেন । সন্তান মরে যাবে না তো! সন্তান কি হবে নাকি! এই-সেই দুশ্চিন্তায় তাদের মনও অসুস্থ ও দুঃখে ভারাক্রান্ত হয়ে যায় এবং যাবতীয় ভাত-পানি ত্যাগ করেন । অসুস্থ সন্তানের জন্য সর্বদা তাদের মন কাঁদে । বিশেষ করে মায়ের মনটা বেশি কাঁদে । সন্তানের যে কোনো অমঙ্গল মা-বাবার জন্য বেদনার কারণ হয়ে দাঁড়ায় । সন্তানের অসুখে অসুস্থ, দুঃখে দুঃখ অনুভব করার সহানুভূতিটাই মাতাপিতার করুণার গুণ ।</p>
    <p class="txt">সন্তানের জন্য পিতামাতার মুদিতার গুণ:</p>
    <p class="txt"><span>সন্তানেরা পরীক্ষায় উত্তীর্ণ হলে, কোন প্রতিযোগিতায় বিজয়ী হয়ে মেডেল পেলে, চাকরি পেলে কিংবা সন্তানেরা অর্থ-সম্পদে, গাড়ী-বাড়ী পরিপূর্ণ করে সুখে-স্বাচ্ছন্দ্যে চলতে পারলে, তাহলে সর্বাগ্রে মা-বাবাদের মন খুশিতে, আনন্দে ভরপুর হয়ে ওঠে। সন্তান সুখী হলে মা-বাবারাও সুখ অনুভব করে । সন্তানের সুখে, আনন্দে, যশ-কীর্তিতে</span><span>—</span><span> সুখ ও আনন্দ অনুভব করার লক্ষণটি হলো মাতপিতার মুদিতার গুণ ।</span></p>
    <p class="txt">সন্তানের প্রতি মাতাপিতার উপেক্ষা বা সমতা গুণ:</p>
    <p class="txt">পরিবারে যত জন সন্তান-সন্তুতি থাকুক না কেন, পিতামাতারা সবাইকে সমানভাবে সুদৃষ্টি রাখেন, সবাইকে সুব্যবস্থা করে দেন, কোনো সন্তানের প্রতি আদর-স্নেহ, প্রেম-ভালবাসা কমও নেই, বেশিও নেই। সবাইকে সমদৃষ্টিতে দেখেন । এই ভেদাভেদহীন, বৈষম্যহীন সমদৃষ্টি মনোভাবটাই মাতাপিতার উপেক্ষা বা সমতার গুণ । সন্তানের প্রতি মাতাপিতার চতুর্বিধ এই মহান পবিত্র গুণগুলো বর্তমান সন্তানেরা কখনো চিন্তা করে দেখেছেন ? বুঝেন কি ? জানতে পারেন কি? জানেন কিনা একটু চোখবুজে আত্মজিজ্ঞাসা করুন । আসলে প্রত্যেক সন্তান-সন্তনির মা-বাবার মহৎ এই গুণগুলো জানা থাকা আবশ্যক । </p>
    <p class="txt">সন্তানের প্রতি পিতামাতার আত্মত্যাগের গুণ:</p>
    <p class="txt">মা-বাবার অসীম ত্যাগ-তিতিক্ষায়, লালন-পালনে ও অকৃত্রিম আদর-যত্নে, অপত্য স্নেহ-ভালবাসায় আজকে প্রত্যেক সন্তানেরা এ সুন্দর পৃথিবীর রূপ, রস, আরাম-আয়েশ, সুখ-স্বাচ্ছন্দ্য, আলো-বাতাস উপভোগ করার সুযোগ পাচ্ছে । মা অতি কষ্টে দশ মাস দশদিন সন্তানকে তাঁর গর্ভে ধারণ করেন । সন্তান ভূমিষ্ট হওয়ার পর থেকেই মা অসুস্থ ও দুর্বল শরীর নিয়ে সন্তানের সেবাযত্ন করেন, মল-মূত্র পরিষ্কার করেন । মাতৃ জঠর থেকে ভূমিষ্ঠ হওয়ার পর হতেই সন্তানটি কতবার যে মায়ের কোলে মল-মূত্র ত্যাগ করে দেয়, তা গণনাতীত । সেই অশুচি মল-মূত্রগুলো মা কোনো ঘৃণাবোধ না করে সুগন্ধী দ্রব্যর ন্যায় দু'হাত ধরে পরিষ্কার করেন । </p>
    <p class="txt">প্রত্যেক সন্তান মায়ের রক্ত (স্তন্য) পান করে বেঁচে থাকে । প্রতিটি সন্তানের শরীরে মায়ের রক্ত মিশে আছে । সন্তানের প্রতি স্নেহ-ভালবাসা আধিক্য কারণে নাকি মায়ের বুকের রক্তটি দুধে পরিণত হয় । বিজ্ঞান আর বৌদ্ধদর্শন এ বিষয়ে একমত। </p>
    <p class="txt"> সন্তান ভূমিষ্ট হওয়ার পর থেকে যখন ধীরে ধীরে হাটিহাটি পা পা করে বড় হয়ে স্কুলে যেতে শুরু করে, তখন থেকেই মা-বাবার শুরু হয় সন্তানকে বড় ও মানুষ করার সংগ্রাম । নিজের আরাম-আয়েশ ভুলে গিয়ে অক্লান্ত পরিশ্রমের ভেতর দিয়ে পিতা-মাতারা সন্তানকে বড় করে তোলেন এবং লেখাপড়া শেখান । সন্তান যাতে সুশিক্ষা লাভ করে জীবনে প্রতিষ্ঠিত হয়ে মানুষের মত মানুষ হতে পারে, সেজন্য পিতা-মাতার চেষ্টার কোনো অন্ত নেই । প্রত্যেক মা-বাবা তাঁদের সন্তানকে যে কোনো মূল্যে মানুষের মতো মানুষ হিসেবে সমাজে গড়ে তুলতে চান। এছাড়াও কত কষ্ট ও ত্যাগ স্বীকার করে মা-বাবারা সন্তানের ভবিষ্যতের কথা ভেবে লেখাপড়া পাশাপাশি বাগান-বাগিচা, ধন-সম্পত্তি, গাড়ী-বাড়ী, ব্যাংক-ব্যালেন্স ব্যবস্থা করে দেন । তাদের উদ্দেশ্য হলো তাঁরা পরপাড়ে চলে গেলেও সন্তানেরা যেন অভাব-অভিযোগ ছাড়া সেই সঞ্চিত সম্পত্তিগুলো দিয়ে সুখে জীবনটা অতিবাহিত করতে পারে । অধিকন্তু কোন সন্তানের যখন কিডনী ডেমেজ হয়ে যায়, সেই ম্রিয়মান অসুস্থ সন্তানকে বাঁচানোর জন্য মা-বাবারা সর্বোচ্চ দিয়ে চেষ্টা করেন এমনকি স্বীয় জীবনকে তোয়াক্কা না করে নিজের কিডনীও দিতে প্রস্তুন থাকেন ।</p>
    <p class="txt">এ বিশ্বব্রহ্মান্ডে সন্তানের নিকট পিতামাতার মতো মঙ্গলাকাঙ্খী ও জীবনদানকারী অন্য কেউ নেই । সত্যি, সন্তানের কাছে মাতা-পিতার গুণ, আত্মত্যাগ, অবদান অপরিসীম ও বর্ণনাতীত । মহাপৃথিবী স্থিত বালুকারাশী যেমন গণনাতীত, তেমনি মাতাপিতার গুণরাশিও অনন্ত, অসীম । মাতা-পিতার এই অনন্ত গুণ, আত্মত্যাগ, অবদান কোন সন্তান কখনো ভুলবার নয়, অস্বীকার করার কোন জো নেই । সেজন্য পিতামাতা শিক্ষিত হোক বা অশিক্ষিত হোক, ধনী হোক বা গরিব হোক, যেই হোক না কেন সন্তানের কাছে পিতামাতা হলো একটি সুশীতল ছায়াযুক্ত বটবৃক্ষ সদৃশ ও ভগবানের সমতুল্য । পিতামাতার অসীম গুণাবলী স্মরণ করে কখনও অবহেলা, অযত্ন করা উচিত নয় ।</p>
    <p class="txt">মাতাপিতার প্রতি যুবক-যুবতী বা ছাত্র-ছাত্রীদের কর্তব্য:</p>
    <p class="txt"><span> প্রত্যেক সন্তান-সন্তনির বা ছাত্র-ছাত্রীদের অন্যতম কর্তব্য হওয়া উচিত মানুষের মতো মানুষ হয়ে পিতামাতার মুখ উজ্জ্বল করা, তাঁদের আশা-আকাঙ্খা ও স্বপ্নগুলো পূরণ করে দেয়া । লেখাপড়া শিখে মানুষের মতো মানুষ হয়ে যেন বৃদ্ধকালে মা-বাবাকে সুখে রাখতে পারি, তাদের কষ্টের প্রতিদান যেন দিতে পারি</span><span>—</span><span> এই সংকল্প করে লেখাপড়া করা দরকার প্রত্যেক ছাত্র-ছাত্রীর। সন্তান সুশিক্ষিত হলে, চাকরি পেলে, সুনাম অর্জনে সমর্থ হলে কিংবা সমাজে প্রতিষ্ঠিত হতে পারলে, তবে পিতামাতারাই সবার আগে খুশী হন এবং গর্ববোধ করেন । প্রতিটি ছাত্র-ছাত্রীদের মনে রাখা প্রয়োজন, যেহেতু মা-বাবারা সবসময় সুখে-দুঃখে, আপদে-বিপদে সর্ব অবস্থায় পাশে থাকেন, মঙ্গল কামনা করেন এবং তাদের অবদানে লেখাপড়া শিখতে পারছেন, সেহেতু ছাত্র-ছাত্রীদেরও আবশ্যক মা-বাবার আদেশ-উপদেশ মেনে চলা, তাদের প্রতি অনুগত, বাধ্যগত ও কৃতজ্ঞ থাকা বিধেয় । স্কুল-কলেজ বন্ধের সময় বা অবসরে মা-বাবাকে কাজ-কর্মে সহযোগিতা করা । মা-বাবা দুঃখ পায় এমন আচরণ, কথা-বার্তা, কাজ-কর্ম কোনো ছেলে-মেয়ের করা উচিৎ নয় । সর্বদা মা-বাবার সাথে ভদ্র-নম্রতার সহিত মার্জিত ভাষায় কথা-বার্তা বলা প্রত্যেক ছেলে-মেয়ের জন্য একান্ত কর্তব্য । ছেলে-মেয়েরা অবাধ্য হলে এবং তাদের আদেশ-উপদেশ বরখেলাপ করলে বা বিপরীতভাবে চললে, পিতা-মাতারা কতটা মানসিক দুঃখ-কষ্ট ভোগ করেন</span><span>—</span><span> তা প্রতিটি ছেলে-মেয়েদের ভেবে দেখা দরকার ।</span></p>
    <p class="txt">প্রত্যেক সন্তান-সন্তুতির সতত এ কথাটি মনে রাখতে হবে যে, মা-বাবাকে দুঃখ-কষ্ট দিয়ে কোন সন্তান এযাবত সুখী হতে পারেনি । মা-বাবার এক একটি চোখের জল সন্তানের অভিশাভ হয়ে দাঁড়ায় । প্রত্যেক ছাত্র-ছাত্রীর পারিবারিক ও মা-বাবার আর্থিক অবস্থা বিবেচনা করে চলাফেরা করা উচিত । প্রতিটি ছাত্র-ছাত্রীর মনে রাখা প্রয়োজন, বাবা-মায়েরা কঠোর হাড়ভাঙ্গা পরিশ্রম, চাকরি, ব্যব্যসা-বাণিজ্য করে নিজের গায়ে, পেটে না দিয়ে সন্তানদের মানুষ করার জন্য সেই কষ্টার্জিত টাকাগুলো লেখাপড়ার জন্য জোগান দিচ্ছে বা ছেলে-মেয়েরা দূরে কোথায়ও লেখাপড়া করতে গেলে মা-বাবারা কোনো কার্পণ্য না করে বিকাশে টাকা পাঠিয়ে দেই । কিন্তু দুঃখের বিষয়, বর্তমানে অনেক ছাত্র-ছাত্রী মা-বাবার সেই কষ্টার্জিত পাঠিয়ে দেওয়া টাকাগুলো দিয়ে বয়ফ্রেন্ড/গার্লফ্রেন্ড কিংবা বন্ধু-বান্ধবীদের সাথে পর্যটনে, পার্কে ঘুরতে, আড্ডা দিতে দেখা যায় । আরও ইন্টারনেট, ফেসবুক, ইউটিউব দেখার ও উপভোগ করার জন্য শত শত টাকা খরচ করে । অনেকে ঘন ঘন পোশাক-পরিচ্ছদ পাল্টায় । এদিকে পিতা-মাতা কীভাবে টাকা পাঠিয়ে দিচ্ছে সেদিকে কোনো খেয়ালও নেই তাদের । যারা বিবেকসম্পন্ন ছাত্র-ছাত্রী তারা মা-বাবার সুখ-দুঃখ বুঝেন, সীমিত করে চলাফেরা করেন । তারা এতটুকু চাকচিক্য করে চলেন না । মা-বাবার স্বপ্ন পূরণ করা, তাদেরকে প্রতিদান দেওয়া এবং মানুষের মত মানুষ হওয়া তাদের মূল লক্ষ্য । আদর্শ সন্তানেরা কদাপি মা-বাবার কষ্টার্জিত টাকাগুলো অপচয় করে না, ফূর্তি-তুর্টি করে না । তারা সেগুলো সৎকাজে ব্যয় করে । </p>
    <p class="txt">মাতাপিতার প্রতি বিবাহিত সন্তানদের দায়িত্ব-কর্তব্য:</p>
    <p class="txt">আজকাল আমাদের সমাজে একটা খারাপ বিষয় খুব প্রকট আকারে দেখা যাচ্ছে । সেটা হলো: সন্তান লেখাপড়া শেষ করার পর চাকরি পেলে বা বাঁচার মতো কর্মসংস্থান যোগাড় করতে পারলে দাম্পত্য জীবনে প্রবেশ করছে, এবং দাম্পত্য জীবনে প্রবেশ করার পর দুই-এক বছর যেতে না যেতেই স্ত্রীর একমুখী কথা শোনে। স্ত্রীর প্ররোচনায় বা নিজের সুখের কথা ভেবে মা-বাবা থেকে আলাদা হয়ে যাচ্ছে। বৃদ্ধ মা-বাবাকে বোঝা মনে করছে । যা অত্যন্ত দুঃখজনক এবং লজ্জাকর বিষয় । অথচ মা-বাবারা কত বুকভরা আশা নিয়ে সন্তানদের লেখাপড়া শিখিয়েছে । তাঁদের কত আশা ছিল বৃদ্ধ বয়সটা পুত্র ঘরে সুখে থাকবে, কত স্বপ্ন ছিল বৃদ্ধ বয়সে নাতি-নাতনিদের সাথে হাসি-খুশিতে মিশেমিশে থেকেই বাকি জীবনটা কাটিয়ে দেবে । প্রত্যেক মা-বাবার অন্তরে এই স্বপ্নগুলো থাকে । </p>
    <p class="txt"><span>তথাগত বুদ্ধ বলেছেন</span><span>—</span><span> পিতামাতা পাঁচটি বিষয় বিবেচনা করে পুত্র সন্তান কামনা করে থাকেন । সেগুলো হলো: বৃদ্ধকালে সন্তান আমাদের ভরন-পোষন করবে; আমাদের করনীয়-কর্তব্যগুলো সম্পাদন করে দেবে; কুলবংশ দীর্ঘকাল রক্ষা করবে; পৈতৃক সম্পত্তিগুলোর উত্তারাধিকারী হবে; এবং মরণের পর আমাদের প্রেতদের উদ্দেশ্য দানধর্ম করে দেবে । (অ.নি.৫.৩৯.১)</span></p>
    <p class="txt">কোনো সন্তানের উচিৎ নয় মা-বাবার লালিত স্বপ্নগুলো ভেঙ্গে দেওয়া । যে পিতামাতা সন্তানের সুখের জন্য নিজের আরাম-আয়েশ, অর্থ-স্বার্থ জলাঞ্জলী দিয়েছেন, সেই সন্তান যদি বড় হয়ে চাকরি পেয়ে বৃদ্ধ মা-বাবাকে বোঝা মনে করে এবং নিজের সুখের জন্য মা-বাবাকে একলা ফেলে আলাদা হয়ে যায়, তাহলে সেই সন্তানের মতো মূর্খ, অকৃতজ্ঞ আর এই পৃথিবীতে নেই ।</p>
    <p class="txt">হে ভদ্র সন্তানেরা! স্ত্রীর প্ররোচনায় কিংবা নিজের আরাম-আয়েশ ও সুখের কথা ভেবে কখনো মা-বাবার সাথে এমন আচরণ করো না। যে আচরণগুলি বিজ্ঞগণ কর্তৃক নিন্দিত ও সভ্যতা বিগর্হিত। এমন আচরণ করে মহাপাপ করবেন না । মা-বাবারা আমাদের ছোটকাল থেকেই যেমন লেখাপড়ায়, পোশাক-পরিচ্ছদে, খাওয়া-দাওয়ায়, অসুখে-বিসুখে, আপদ-বিপদে সর্বদা পাশে ছিলেন, তেমনি প্রত্যেক সন্তানেরও অত্যাবশ্যকীয় কর্তব্য হলো, বৃদ্ধ বয়সে মা-বাবাকে যাবতীয় সুব্যবস্থা করে দেওয়া, যেন তাদের কোনো অসুবিধা না হয় । আমি অনেক সন্তানকে দেখেছি, তাদের অচল (চাঙমা হদায় জাগাত আঘন জাগাত মুদোন) বৃদ্ধ মা-বাবাকে মূল ঘরে না রেখে বাইরে আলাদা একটি ছোট্ট ঘর তুলে দিয়ে রাখেন । ঠিক যেন ছাগল ঘরের মত । সেভাবে বৃদ্ধ মা-বাবাকে বাইরে ছোট্ট ঘর তুলে দিয়ে রাখা খুব জঘন্য অপরাধ এবং মহাপাপ বটে । কোন পুত্রের সেই শিশুকালের কথা মনে পড়ে ? যখন কোনো সন্তান শিশু অবস্থায় ছিলেন, কতবার যে পবিত্র মায়ের কোলে পায়খানা-প্রস্রাব করে দিয়েছেন, তার কোন ইয়ত্বা নেই । কই, তখন তো কোন মা সন্তানকে ঘৃণা করে নিজের কোল থেকে ফেলে দেয়নি, আলাদা ঘরে রাখেননি । তাহলে কেন আজকের সন্তানেরা মা-বাবাকে ফেলে নিজের সুখের জন্য আলাদা হয়ে যাচ্ছেন ? কেন মা-বাবাকে একটুও সহ্য হচ্ছে না ? কেন বৃদ্ধ মা-বাবাকে ছোট্ট ঘর তুলে দিয়ে বাইরে রাখছেন ? না না, এগুলো কোন সভ্য সন্তানেরা করতে পারে না । যে সন্তান মাতাপিতার সাথে উপরে উল্লেখিত জঘন্য আচরণগুলো করবে, বুদ্ধ মতে, সেই অজ্ঞ, অকৃতজ্ঞ সন্তানদের জায়গা হয় সোজা নরকে ।</p>
    <p class="txt"><span>হে অকৃতজ্ঞ অধম সন্তানেরা! আপনাদের কি একটুও মনে নেই ছোট বেলায় মা-বাবার আদর-স্নেহ, চুম্বন, লালন-পালন, অবদান ও আত্ম উৎসর্গের কথা ? একটুও কি মনে নেই, মা নিজে না খেয়ে ডিমের কুসুমটা আপনার মুখে তুলে দেওয়ার কথা ? একটুও মনে নেই মা-বাবার চার প্রকার মহাব্রহ্মা গুণের কথা ? যদি আদর্শ সন্তান হও অবশ্যই মাতাপিতার সেই-সব মহান গুণগুলো মনে থাকবে । মনে রাখবেন, বৃদ্ধ মা-বাবারা কখনও বোঝা নয়, তাঁরা অমূল্য সম্পদ, তাঁরা স্নিগ্ধ ছায়াযুক্ত বিশাল সবুজ বৃক্ষ ও ভগবান তুল্য । সুতরাং, যাদের ঘরে মা-বাবা আছে তাদের ঘরে অমূল্য সম্পদ ও ভগবান আছে । যে সন্তান পিতামাতাকে শ্রদ্ধাচিত্তে ভরন-পোষন করে, সেবা-পূজা করে</span><span>—</span><span> সেই সন্তান তাহলে স্বর্গে যাওয়ার জন্য জায়গা বন্দোবস্থ করছে মনে করবে ।</span></p>
    <p class="txt">অতএব, ইহ-পরকাল সুখ-শান্তি চাইলে, স্বর্গে যেতে চাইলে এবং নরক দুঃখকে ভয় করলে, কেউ মা-বাবাকে অবহেলা করবেন না । </p>
    <p class="txt">মাতাপিতা ঋণ কখনো পরিশোধ করা যায় না: </p>
    <p class="txt"><span>তথাগত বুদ্ধ বলেছেন, কোনো সন্তান যদি মাতা-পিতাকে স্কন্ধে ভার করে নদীতে নিয়ে বা কূপ থেকে পানি তুলে স্নান করে দেয়, গাত্রমর্দন করে এবং ভিজা পোশাক পাল্টে দিয়ে নতুন পোশাক পরে দিয়ে আবার ভার করে ঘরে আনে, এবং মল-মূত্রাদি নিঃসরণ করে সর্বদা যদি পরিষ্কার-পরিচ্ছন্ন রাখে; পোশাক-পরিচ্ছদে, খাওয়া-দাওয়া, অসুখ-বিসুখে কোন ঊন না রেখে শতবৎ সরব্যাপী যদি সেবা-শুশ্রূষা, আদর-যত্ন করেন, তথাপি মাতা-পিতার ঋণ সন্তান-সন্তুতিরা পরিশোধ করতে পারে না । শুধু তা নয়, যদি পৃথিবীর একচ্ছত্র আধিপত্য দান করে ধন-সম্পদে, মান-সম্মানে মা-বাবাকে অধিকারী করা হয়, তবুও মা-বাবার ঋণ সন্তানেরা পরিশোধ করতে পারে না । কারণ, সন্তানের কাছে মা-বাবার গুণ অনন্ত, অপ্রমেয় ও বর্ণনাতীত । মা-বাবারা সন্তানের জন্য যে আত্মত্যাগ ও কষ্ট স্বীকার করেন, তা কোন কিছুর সাথে তুলনা হয় না । তাহলে কখন মা-বাবার ঋণ পরিশোধ হয় ? তখনই বাবা-মায়ের ঋণ শোধ হয়</span><span>—</span><span> যদি কোনো সন্তান বুদ্ধ শাসনে প্রব্রজিত হয়ে মিথ্যাদৃষ্টি মা-বাবাকে সম্যকদৃষ্টি সম্পন্ন, দুঃশীল মা-বাবাকে সুশীলে পরিণত, কৃপণ মা-বাবাকে দানে মুক্তহস্থ, অধার্মিক মা-বাবাকে ধার্মিকে প্রতিষ্ঠিত ও অজ্ঞানী মা-বাবাকে জ্ঞানের প্রদীপ্ত শিখায় উদ্ভাসিত করতে পারেন, একমাত্র সেই সন্তানেরা মাতা-পিতার ঋণ পরিশোধ করতে পারে । (অ.নি.২.৩৪) ।</span></p>
    <p class="txt">বর্তমান যুগে তো অনেক সন্তান মা-বাবার ঋণ পরিশোধ করাতো দূরের কথা, কষ্ট দিয়ে উল্টো ঋণের বোঝা বাড়াচ্ছেন ।</p>
    <p class="txt">অতএব, বুদ্ধশাসনে ভিক্ষু হয়ে মা-বাবার ঋণ শোধ করতে না পারলেও, অন্তত মা-বাবাকে কষ্ট দিয়ে ঋণের বোঝা বাড়াবেন না । যথাসাধ্য পিতামাতাকে সেবা-পূজা করুন । </p>
    <p class="txt">আসুন, প্রত্যেকে মাতাপিতার অনন্তগুণ, অসীম অবদান, অতুলনীয় ত্যাগগুলো গভীরভাবে ভাবি এবং প্রতিদান দেওয়ার, ঋণ পরিশোধ করার চেষ্টা করি ।</p>
    </div>
    <div class="react">
    </div>
    </div>
    <h1 class="title">তিন প্রকার পুত্রের বর্ণনা</h1>
    <div class="post_box">
    <div class="post_txt">
    <p class="txt"><span>নারী-পুরুষ যখন দাম্পত্য জীবনে প্রবেশ করে তখন তাদের অন্তরে একটি সুপ্ত মনোবাসনা জেগে থাকে যে, তারা মা-বাবা হবেন। অর্থাৎ তাদের ঘর আলোকিত করতে তারা একজন নতুন অথিতিকে স্বাগত জানাবেন। এতে কেউ চাই তার সন্তান মেয়ে হোক, কেউ ছেলে বা পুত্রসন্তান। আমার মনে হয়, পুত্র সন্তান কামনা করে না- এমন দম্পতি পৃথিবীতে বোধহয় কোথাও নেই । সন্তান কামনা প্রতিটি বাবা-মা'র জৈবিক এবং নান্দনিক আকাঙ্খা । পৃথিবীতে মানসিকভাবে সুস্থ স্বাভাবিক এমন কোন বাবা-মা নেই, তাদের ঘরে পুত্র জন্ম হলে কিংবা সন্তানকে কোলে রাখলে এক অনির্বচনীয় আনন্দ অনুভব করে না । যে দম্পতির ঘরে সন্তান নেই, তাদের ঘরে সবকিছু থাকলেও তারা সর্বদা একটা শূন্যতা ও অভাববোধ অনুভব করেন । এজন্য বলা হয়েছে, পুত্র বিনা ঘর শূন্য । যে পরিবারে পুত্রসন্তান থাকে না</span><span>—</span><span>তাদের বংশধারা ও ঘর-বাড়ি, অর্থ-সম্পত্তির উত্তারাধিকারও বিলুপ্ত হয়ে যায় ।</span></p>
    <p class="txt">অতএব, যে কোনো দম্পতির সন্তান জন্ম হলে সে সন্তান কেবল বংশ প্রদীপ কিংবা উত্তারাধিকারী হয়ে আসে না, ঘর-বাড়িও শোভাবর্ধন করে, এবং বাবা-মায়েরও আনন্দের খোরাক হয় । তাইতো প্রতিটি পরিবারে সুপুত্র জন্ম হওয়া মানে একটি শুভ মুহূর্ত, শুভ ঘটনা ।</p>
    <p class="txt">আবার সেই শিশু সন্তানটি যদি কুসন্তান রূপে গড়ে উঠে, তাহলে সে মা-বাবার, আত্মীয়-স্বজন, দেশ-জাতি, এবং সমাজ জন্য বিপদ ও অভিশাপ হয়ে দাড়াঁয় । অপরদিকে সুপুত্ররূপে জন্ম হলে তার কারণে গোটা পরিবার, গ্রাম, সমাজ, দেশ, জাতি, ধর্ম তথা বহু মানুষের মঙ্গল সাধিত হয় । তথাগত বুদ্ধ সৎপুরুষ সূত্রে বলেছেন, উত্তমরূপে বৃষ্টিপাত হলে যেমন সকল প্রকার খাদ্য শস্যের পরিপক্কতা আনয়ন করে- যা বহু মানুষের হিত, সুখের কারণ হয় । ঠিক তদ্রুপ যে পরিবারে সৎপুত্র (সৎপুরুষ) জন্মগ্রহণ করে তার দ্বারা মাতাপিতার হিত-সুখ ও মঙ্গল সাধিত হয় । তথা স্ত্রী-পুত্র, বন্ধু-বান্ধব, চাকর-বাকর, ভিক্ষু-শ্রামণ ও বহু মানুষের কল্যাণ, সুখ-শান্তির কারণ হয় । (অ.নি.৫.৪২.১) </p>
    <p class="txt">প্রত্যেক দম্পতি একান্তভাবে চাই তাদের ঘরে সুপুত্র জন্মগ্রহণ করুক । কোন দম্পতির কাম্য নয়-তাদের ঘরে কুপুত্র আগমন করুক । কেবল চাইলে কি সুপুত্র বা সুসন্তান পাওয়া যায়? কখনও না । সুপুত্র লাভ করা দু'টি বিষয়ের উপর নির্ভর করে । তা হলো: পূর্বজন্মের কৃত কুশল কর্ম, ইহকালে বাবা-মায়ের শিক্ষা ও আদর্শের ওপর । বৌদ্ধ ধর্মের কর্মতত্ত্ব মতে, সুপুত্র লাভ করা বেশির ভাগ নির্ভর করে পূর্বজন্মের কুশল কর্মের ওপর । সুসন্তান লাভ করার মতো যদি পূর্বজন্মের সৎ কর্ম সঞ্চিত না-থাকে, তাহলে কখনও সুপুত্র বা পুণ্যবান সন্তান আশা করতে পারবে না । আবার পুণ্যবান সন্তান লাভ করার পরও যদি তাকে ইহজীবনে সুশিক্ষা, সু-উপদেশ ও উপযুক্ত পরিবেশ দিতে না-পারেন, তাহলে সেই সম্ভাবনাময় সন্তানটি উৎসন্নে যেতে পারে । এবংবিধ উদাহরণ শাস্ত্রে ভূরি ভূরি প্রমাণ আছে ।</p>
    <p class="txt">অতএব, সুপুত্র লাভ করতে হলে পূর্বজন্ম পারমী যেমন থাকতে হবে, তেমনি ইহকালেও বাবা-মায়েদের সন্তানকে সুশিক্ষা, সৎ উপদেশ দিতে হবে । পিতামাতার ও সন্তানদের চরিত্র, দৃষ্টিভঙ্গি, মন-মানসিক অবলোকন করে তথাগত বুদ্ধ তিন প্রকার পুত্রের কথা বর্ণনা করেছেন । সেগুলো হলো: অতিজাত বা অভিজাত পুত্র, অনুজাত পুত্র ও অবজাত ( চাকমা ভাষায় অজাত্যে পো) পুত্র ।</p>
    <p class="txt">অভিজাত পুত্র কাকে বলে ?</p>
    <p class="txt"><span>যে পিতামাতা তথাগত বুদ্ধের শরণাগত হন না, ধর্মের শরণাগত হন না, সংঘের শরণাগত হন না । অপরদিকে প্রাণীহত্যা করে, চুরিকর্ম করে, মিথ্যা কামাচার করে, মিথ্যা,কটু, ভেদ, বৃথা বলে, নেশাদ্রব্য সেবন করে, এবং দুঃশীল, দুষ্প্রাজ্ঞ, মিথ্যাদৃষ্টি সম্পন্ন ও পাপধর্মে রত । কিন্তু তাদের পুত্র বুদ্ধের শরণ, ধর্মের শরণ, সংঘের শরণ গ্রহণ করে প্রাণীহত্যা হতে বিরত, চুরিকর্ম হতে বিরত, ব্যভিচার হতে বিরত থাকে; মিথ্যা, কটু, ভেদ, বৃথা বাক্য বলে না; মদ, গাঁজা, আফিম, হিরোইন সেবন করে না; সম্যকদৃষ্টি সম্পন্ন, শ্রদ্ধাবান, সুশীল ও প্রজ্ঞাবান</span><span>—</span><span>এহেন পিতামাতা হতেই জ্ঞানে-গুণে, স্বভাব-চরিত্রে উন্নত সন্তানকে "অভিজাত পুত্র" নামে কথিত হন ।</span></p>
    <p class="txt">অনুজাত পুত্র কাকে বলে?</p>
    <p class="txt"><span>যে পিতামাতা বুদ্ধের শরণ, ধর্মের শরণ, সংঘের শরণ গ্রহণ করে প্রাণীহত্যা, চুরি, ব্যভিচার কর্ম হতে বিরত থাকে; মিথ্যা, কটু, ভেদ, বৃথা বাক্য বলে না; নেশাদ্রব্য সেবন করে না; সম্যকদৃষ্টি সম্পন্ন, শ্রদ্ধাবান, ধার্মিক, সুশীল ও কল্যাণকর্মে রত । তাদের পুত্রও অনুরূপভাবে বুদ্ধের প্রতি, ধর্মের প্রতি, সংঘের প্রতি শরণাগত, এবং প্রাণীহত্যা করে না, চুরিকর্ম করে না, ব্যভিচার করে না; মিথ্যা, কটু, ভেদ, বৃথা বাক্য বলে না; যাবতীয় নেশাদ্রব্য সেবন হতে বিরত; সম্যকদৃষ্টি সম্পন্ন, শীলবান, কল্যানধর্মী</span><span>—</span><span> ঈদৃশ পিতামাতার সমগুণ, সমচরিত্র, সমদৃষ্টি সম্পন্ন সন্তানকে "অনুজাত পুত্র" বলে । </span></p>
    <p class="txt">অবজাত পুত্র কাকে বলে?</p>
    <p class="txt"><span>যে মাতাপিতা বুদ্ধের শরণাগত, ধর্মের শরণাগত, সংঘের শরণাগত হয়ে প্রাণীহত্যা, চুরি, মিথ্যা কামাচার হতে বিরত থাকে; মিথ্যা, কটু, ভেদ, বৃথা</span><span>—</span><span> এ চার প্রকার দুর্বাক্য ভাষন করে না; মদ, গাঁজা, আফিম, হিরোইনসহ যাবতীয় নেশাদ্রব্য সেবন করে না, এবং শ্রদ্ধাশীল, সম্যকদৃষ্টি সম্পন্ন, শীলবান ও কল্যাণকর্মে নিয়োজিত । কিন্তু তাদের পুত্র বুদ্ধের শরণ, ধর্মের শরণ, সংঘের শরণ গ্রহণ করে না; শ্রদ্ধাহীন, মিথ্যাদৃষ্টি পরায়ণ, পাপকর্মী, দুশ্চরিত্র, দুষ্পাজ্ঞ, অননুগত, অবাধ্য</span><span>—</span><span> এরূপ অসৎ সন্তানটি "অবজাত পুত্র" নামে অভিহিত । (ইতিবু.৩.৭৪) আবার তাকেও অবজাত পুত্র বলে</span><span>—</span><span> যে মাতাপিতা মিথ্যাদৃষ্টি, দুঃশীল, দুষ্প্রাজ্ঞ, এবং পুত্রও যদি তাদের মতো একই স্বভাব সম্পন্ন হয় ।</span></p>
    <p class="txt">উপরিউক্ত তিন শ্রেণী পুত্র থেকেই অভিজাত আর অনুজাত পুত্রদ্বয় সুপুত্ররূপে পরিগণিত, এবং তাদের দ্বারাই পরিবার, সমাজ, দেশ, জাতি, ধর্ম-বর্ণ নির্বিশেষের মঙ্গল সাধিত হয় । শেষোক্ত অবজাত পুত্রটি কুপুত্র নামে অভিহিত । তার দ্বারাই পিতামাতা, আত্মীয়-বর্গ, দেশ, জাতি, সমাজ, ধর্ম ও সকলের অকল্যাণ, অমঙ্গলের কারণ হয় । </p>
    <p class="txt">তাই কামনা করি, আপনদের সন্তানও উক্ত অভিজাত ও অনুজাত সুপুত্রের মতো হোক।</p>
    </div>
    <div class="react">
    </div>
    </div>
    <h1 class="title">অনাথপিণ্ডিক শ্রেষ্ঠির দুশ্চরিত্রের সন্তান যেভাবে সুসন্তান হল</h1>
    <div class="post_box">
    <div class="post_txt">
    <p class="txt">বুদ্ধের সময়কালে ধনকুবের অনাথপিণ্ডিক ছিলেন বুদ্ধের প্রধান উপাসক। তিনি চুয়ান্ন কোটি স্বর্ণমুদ্রা ব্যয়ে বুদ্ধকে জেতবন বিহারটি দান করেন। বুদ্ধ সবচেয়ে এই বিহারে ঊনিশ বর্ষা কাটিয়েছিলেন। এই বিহারে তথাগত বুদ্ধ বহু গুরুত্বপূর্ণ সূত্র দেব-মনুষ্য ও ভিক্ষুসংঘকে ভাষণ করেছিলেন। শ্রেষ্ঠির তিন মেয়ে ও এক ছেলে ছিলেন। যথাক্রমে কন্যা সন্তানদের নাম মহাসুভদ্রা, ছোটসুভদ্রা ও সুমনাদেবী। একমাত্র ছেলের নাম ছিল কাল। বুদ্ধের ধর্মদেশনা শ্রবণ করে অনাথপিণ্ডিক স্ব-স্ত্রীক স্রোতাপত্তি মার্গফল লাভ করেন। পরবর্তীতে তাঁর বড় মেয়েদ্বয় মহাসুভদ্রা, ছোট সুভদ্রাও স্রোতাপত্তি মার্গফলে প্রতিষ্ঠিত হন। ছোট কন্যা সুমনাদেবী তাদের থেকে একধাপ উপরে (অর্থাৎ সকৃদাগামী মার্গফল লাভী ছিলেন। কিন্তু একমাত্র সন্তান "কাল" কোনো কিছু অর্জন করতে পারেন নি। তার স্বভাব-চরিত্র ছিল অতীব খারাপ, এবং ঘোর মিথ্যাদৃষ্টি সম্পন্ন। পিতামাতার প্রতি ছিলেন বেজায় অবাধ্য, অননুগত। </p>
    <p class="txt">অনাথপিণ্ডিকের বাড়িতে প্রতিদিন দুই হাজার ভিক্ষুকে পিণ্ডদান করা হতো। সেই ভিক্ষুদের 'কাল' কোনো প্রকার শ্রদ্ধা-সম্মান প্রদর্শন করতেন না। তথাগত বুদ্ধও মাঝে মাঝে শ্রেষ্ঠির প্রাসাদে আসতেন। তাদের প্রাসাদে বুদ্ধ আসলেও 'কাল' কখনো বুদ্ধের সাথে দেখা করতেন না। ধর্মদেশনা শ্রবণ করা তো আরও দূরের কথা। বলতে গেলে ত্রিরত্নের প্রতি তার কোনো ভক্তি-শ্রদ্ধা ছিল না।</p>
    <p class="txt">ধনীর দুলাল বলে প্রতিদিন দেদার টাকা-পয়সা খরচ করতেন। ছেলের এহেন বদস্বভাব নিয়ে অনাথপিণ্ডিক শ্রেষ্ঠিকে গভীরভাবে ভাবিয়ে তুলল। তার ভবিষ্যৎ নিয়ে চিন্তিত হয়ে পড়লেন। তিনি চিন্তা করতে লাগলেন, একজন ভদ্র ও শ্রদ্ধাসম্পন্ন পরিবারের সন্তান কখনো এধরনের দুশ্চরিত্র, প্রগলভ, দুর্বিনীত, বেহায়া ও মিথ্যাদৃষ্টি হতে পারে না। এরূপ দুশ্চরিত্র, মিথ্যাদৃষ্টি সন্তানের কায়ভেদে স্থান হয় সোজা নরকে। সুতরাং আমি থাকতে পুত্রকে নরকগামী হতে দেব না।</p>
    <p class="txt"><span>যেকোন উপায়ে পুত্রের কুস্বভাবকে পরিবর্তন করে সৎপথে ফিরে আনতে হবে। পুত্রকে মানুষ করতে না পারলে একজন সৎ পিতা হিসেবেও তিনি ব্যর্থ হবেন। শ্রেষ্ঠি বুদ্ধি বের করলেন, জগতে এমন কোনো ব্যক্তি নেই, যাকে অর্থ দিয়ে বশীভূত করা যায় না। অতএব, আমি পুত্রকে অর্থের মাধ্যমে পরিবর্তন করবো। পরিকল্পনা মোতাবেক শ্রেষ্ঠি তাঁর পুত্র কাল'কে ডেকে বললেন</span><span>—</span><span>বাবা, আজকে বিহারে গিয়ে উপোসথ শীল গ্রহণ করে ধর্মদেশনা শ্রবণ করতে পারবে? যদি পার, আমি আগামীকাল তোমাকে একশত টাকা দেবো। (তখনকার সময়ে একশত টাকার মূল্য অনেক, বর্তমান সময়ে কয়েক হাজার হবে) বাবার লোভনীয় প্রস্তাবের কথা শুনে টাকার লোভে বিহারে যাওয়ার সম্মত হলেন।</span></p>
    <p class="txt">যেহেতু তার প্রতিদিন এদিক-ওদিক ঘুরতে, ফিরতে দেদার টাকার প্রয়োজন হয়, তাই এমন সুযোগ কে হাতছাড়া করবে? কাল যথা সময়ে বিহারে উপস্থিত হয়ে নামেমাত্র উপোসথ শীল গ্রহণ করলেন। কিন্তু বুদ্ধের নিকট ধর্ম দেশনা শ্রবণ করতে গেলেন না। সারারাত্রি বিহারের একপাশে আরামে ঘুমে কাটিয়ে দিয়ে সকালে বাড়িতে ফিরলেন। শ্রেষ্ঠি সকালে কাল'কে দেখে বাড়ির লোকদের বললেন, আমার পুত্র উপোসথ শীল পালন করে এসেছে, তাকে খাদ্য-ভোজ্য দাও। কিন্তু সে নাছোড়বান্দা! টাকা না পাওয়া পর্যন্ত কোনো খাদ্য গ্রহণ করতে রাজি নয়। শ্রেষ্ঠির অগত্যা পুত্রকে টাকাগুলো দিতে হলো, তারপরই কাল খাদ্য গ্রহণ করলেন।</p>
    <p class="txt"><span>পরের দিন শ্রেষ্ঠি পুত্রকে ডেকে আবার বললেন</span><span>—</span><span>বাবা, যাও, আজকে বিহারে গিয়ে যদি বুদ্ধের সামনে বসে একটি ধর্মগাথা শিখে এসে আমাকে শুনাতে পার, আমি তোমাকে আরও এক হাজার টাকা দেব। বাবার মুখ থেকে এক হাজার টাকার কথা শুনে কাল একেবারে উচ্চকিত হলেন। তাই এক হাজার টাকার লোভে দ্বিগুণ উৎসাহ নিয়ে বিহারে গেলেন। বিহারে গিয়ে আজকে কিন্তু একদম বুদ্ধের সামনে বসে পড়লেন। তার একটি গাথা অবশ্যই মুখস্থ করতে হবে। তা না হলে এক হাজার টাকা থেকে বঞ্চিত হবে। অতঃপর, বুদ্ধ যখন উপাসক-উপাসিকাদের ধর্মদেশনা দিতে শুরু করলেন, তিনি (কাল) এমনভাবে মনোযোগ দিলেন, যেন একটি গাথা মুখস্থ করে তাড়াতাড়ি বাড়িতে ফিরতে পারে। বুদ্ধ দেখলেন, কাল একটি গাথা মুখস্থ করে ধর্মসভা থেকে পালানোর চেষ্টা করছেন।</span></p>
    <p class="txt">বুদ্ধ তখন এমন ঋদ্ধি প্রয়োগ করলেন, যাতে কাল যেন গাথাটি "এই মুখস্থ করছে এই ভুলে যাচ্ছে" এমন অবস্থা হয়। কাল গাথাটি মনে মনে আবৃত্তি করে দেখে, ঠিকই মুখস্থ করছেন, পরক্ষনে আবার ভুলে যাচ্ছে। সে তখন অন্য কোনো চিন্তা না করে বহুগুণে উদ্যমী হয়ে ধর্মদেশনায় মনোযোগ দিতে লাগলেন, যেন গাথাটি শক্তভাবে মুখস্থ করতে পারে, মন থেকে কোনো প্রকারে যেন হারিয়ে না যায়। এভাবে সাদরে ধর্ম শ্রবণ করলে শ্রোতাকে মার্গফল প্রদান করে। শাস্তা দেখলেন, কাল এখন ধর্মশ্রবণে গভীর মনোযোগী, চিত্ত হয়েছে একাগ্র ও নিবরণমুক্ত। কালে'র নিবরণহীন চিত্তের অনুকূলে তথাগত বুদ্ধ তখন বুদ্ধগণের পর্যায়ক্রমিক ধর্ম দেশনা দান কথা, শীল কথা, স্বর্গ কথা, কামের দোষের কথাসহ চারি আর্য সত্য দেশনা প্রদান করতে লাগলেন। কাল বুদ্ধের আনুপর্বিক ধর্ম দেশনা শুনতে শুনতে স্রোতাপত্তি মার্গফল লাভ করলেন। তার মন থেকে অপসৃত হলো বদস্বভাবগুলো, চিত্ত হলো শান্ত ও নির্মল।</p>
    <p class="txt"><span>পরের দিন প্রাতঃকালে কাল'কে নিয়ে তথাগত বুদ্ধ ভিক্ষু সংঘসহ শ্রেষ্ঠীর বাড়ির দিকে রওনা দিলেন। ধনবুকের অনাথপিণ্ডিক তাঁর পুত্রকে বুদ্ধের সাথে দেখে চিন্তা করলেন</span><span>—</span><span> "অদ্য আমার পুত্রের হাটা-চলা, ভাবভঙ্গি কী যেন একটা ব্যতিক্রম লাগছে। অন্যান্য দিনে তো এদিক-ওদিক তাকিয়ে বেফাঁস হয়ে বাড়িতে ফিরত। আজকে কিন্তু মাথা নিচু করে শান্ত-শিষ্ট, ভদ্র-নম্রভাবে বুদ্ধের পিছনে আসতেছে।" এদিকে কালও চিন্তা করলেন</span><span>—</span><span> 'ওহো ! আজকে আমার পিতা যেন বুদ্ধের সম্মুখে আমাকে টাকা না দেন। টাকার জন্যই আমি বিহারে ধর্মশ্রবণ করতে গিয়েছি এ কথাটি যেন বুদ্ধের সামনে চাউর না করেন।</span></p>
    <p class="txt"><span>তথাগত বুদ্ধ কিন্তু আগেভাগে সবকিছু জানতেন, গতকাল কাল কী উদ্দেশ্যে বিহারে গিয়েছে। শ্রেষ্ঠির প্রাসাদে শিষ্য সংঘসহ তথাগত বুদ্ধ পৌঁছলে শ্রেষ্ঠি উৎকৃষ্ট খাদ্য-ভোজ্য দিয়ে বুদ্ধ প্রমুখ ভিক্ষুসংঘকে পরিবেশন করলেন। পুত্রকেও সেরূপ খাদ্য দিলেন। আজকে কিন্তু কাল কোনো টু শব্দ না করে নীরবে ভোজন করলেন, টাকাও চাইলেন না। সে আগে বিহার থেকে ফেরা মাত্রই টাকাগুলো চাইতেন। খাওয়া-দাওয়ার আনুষ্ঠানিকতা শেষে শ্রেষ্ঠি বুদ্ধের সম্মুখে তাঁর পুত্রকে এক হাজার টাকা বান্ডিল দিয়ে বললেন</span><span>—</span><span> বাবা, এই নাও তোমার প্রাপ্য। শাস্তার সামনে শ্রেষ্ঠি টাকাগুলো যেচে কাল মনে মনে ভীষন লজ্জিত হলেন। তার পিতাকে সেই মুহূর্তে কোমল স্বরে বলে উঠলেন</span><span>—</span><span> বাবা, আমার আর কোনো টাকা প্রয়োজন নেই। ছেলের মুখ থেকে এমন কথা শুনে শ্রেষ্ঠি বিস্মিত হলেন। ছেলের স্বভাব দৈবাৎ কী হলো!! বুদ্ধ তখন অনাথপিণ্ডিককে বললেন</span><span>—</span><span>হ্যা! শ্রেষ্ঠি, আজ থেকে ভবদীয় ছেলেকে রাজচক্রবর্তী সম্পত্তি, দেব-ব্রহ্ম সম্পত্তি প্রদান করলেও গ্রহণ করবে না। কারণ, আপনার ছেলে তার চেয়ে বহু সহস্র গুণে শ্রেষ্ঠ অমরত্ন সম্পদ লাভ করেছে। (ধর্মপদ অর্থকথা.১৮; ১৭৮)।</span></p>
    <p class="txt">শ্রেষ্ঠি পুত্র কাল যবে থেকেই ধর্মজ্ঞানে জ্ঞানী হলেন, তখন থেকেই পরিবারে সুখ-শান্তি ফিরে আসে। পিতামাতা ও বোনদের মুখে হাসি ফিরে আসে। পুরো প্রাসাদ হয়ে যায় শান্ত, নীরব। না-হয় সেই আগে কালে'র কুস্বভাবের কারণে সবাই অশান্তিতে থাকতেন। যেকোনো ঘরে পুত্র-কন্যা অবাধ্য, অবিনীত, দুঃশীল হলে বাবা-মায়ের মনে কোনো সুখ-শান্তি থাকে না। সর্বদা দুশ্চিন্তায় থাকেন। ছেলে কখন কী করে বসে এ কথা ভেবে।</p>
    <p class="txt"><span>এই উপাখ্যান থেকে আমরা কী শিক্ষা লাভ করতে পারি? দুটি বিষয় আমরা শিক্ষা লাভ করতে পারি। সেগুলো হলো</span><span>—</span><span> ১. যে কোনো পরিবারে একজন সদস্যের প্রকৃতি যদি খারাপ হয়, তার কারণে পুরো পরিবারের সদস্যদের মনেও দুঃখ, অশান্তি সৃষ্টি হয়। ঠিক একবস্তা বেগুনে একটি পচা বেগুন থাকা অবস্থার মতো। কালের কারণে শ্রেষ্ঠির পরিবারে সবাই অশান্তিতে থাকতেন, লজ্জাবোধ করতেন। যদিও শ্রেষ্ঠি স্বামী-স্ত্রী ও তাঁর তিন মেয়ে জ্ঞানী, ধার্মিক, নীতিবান ছিলেন। সেজন্য পরিবারে সকলে সহাবস্থানে থাকতে হলে, প্রত্যেক সদস্যের চরিত্র, মন-মানসিকতা নির্মল, নিষ্কলুষ থাকা চাই। বুদ্ধ বলেছেন, অসমান লোকের সাথে এক জায়গায় বসবাস করা অত্যন্ত কষ্টদায়ক। মতের অমিল হলে যেকোনো ক্ষেত্রে দুঃখ ও অস্বস্থির কারণ হয়।</span></p>
    <p class="txt"><span>২. কারো সন্তান যদি অবাধ্য, অননুগত, ধৃষ্ট, দুশ্চরিত্র, দুর্বিনীত হয়, তাহলে একজন আদর্শ ও দক্ষ পিতা হিসেবে কীভাবে সেই কুসন্তানকে পরিবর্তন করতে হয়; কেমন করে সৎপথে ফিরে আনতে হয়; কীভাবে সুপুত্র রূপে পরিণত করা যায়</span><span>—</span><span>শ্রেষ্ঠির জ্ঞানগর্ভ সুকৌশল থেকে এক অনুপম শিক্ষা নিতে পারি। দেখুন, শ্রেষ্ঠি তাঁর অবাধ্য পুত্রের সাথে কোনো ঝগড়া, বকাঝকা না করে, কোনো ভয়, দমক প্রদর্শন না করে সুকৌশলে বুদ্ধের কাছে পাঠিয়ে দিয়ে "কোনো পদার্থ পরশমণির ছোঁয়ায় স্বর্ণ পরিণত হওয়ার ন্যায়" অশান্ত কাল একেবারে শান্ত হয়ে গেলেন, অদান্ত কাল দান্ত হলেন, দুষ্ট কাল শিষ্ট হলেন।</span></p>
    <p class="txt">আমার প্রব্রজ্যা জীবনেও অনেক অবাধ্য, চরিত্রহীন মাদকাসক্ত ছেলেকে দেখেছি। সদ্ধর্মের সংস্পর্শ পেয়ে তাঁরা পুরোপুরি পরিবর্তন হয়ে গেছে। সেই খারাপ কাজগুলো পরিত্যাগ করে বাবা-মায়ের অনুগত, বাধ্যগত হয়ে একদম খাঁটি আদর্শ সন্তানরূপে পরিণত হয়েছে। আসলে মারপিট করে, বকাঝকা করে, শাস্তি দিয়ে কিংবা অস্ত্রের ভয়-ডর, দমক প্রদর্শন করে একজন দুশ্চরিত্র, দুষ্টমতি ছেলের বা কোনো খারাপ মানুষের স্বভাব, মন-মানসিকতা কখনও পরিবর্তন করা যায় না। হুমকি দিয়ে, মারপিট করে হয়তো কয়েক দিন খারাপ কাজ থেকে নিবৃত্ত হয়ে মুখ গুঁজে থাকবে। কিন্তু পুরোদস্তুর কখনও পরিবর্তন হবে না। দুষ্টদের তথৈবচ দমননীতি প্রয়োগ করে দেখা গেছে সাময়িকভাবে দমন হয় বটে, কিন্তু পরবর্তীতে আবার আগের মত মাথাচারা দিয়ে ওঠে। বুদ্ধের সদ্ধর্ম শিক্ষা-উপদেশই একমাত্র পারে দুষ্ট মানুষকে শিষ্ট, দুশ্চরিত্রকে সুচরিত্রবান, অধার্মিককে ধার্মিকে পরিণত করতে, অমানুষকে মানুষ করতে।</p>
    <p class="txt">পরিশেষে বলতে পারি, ধর্ম শিক্ষায় পারে দুষ্ট মানুষের খারাপ শিকড়-বাকড় মন থেকে উৎপাটন করতে। অতএব, আপনাদের সন্তানকে বকাঝকা, দমন-পীড়ন, হুমকি-ধামকি, মারপিট না করে বুদ্ধের শিক্ষা/ধর্মশিক্ষা দিয়ে সুন্দর মনের মানুষ হিসেবে গড়ে তুলুন। অনাথপিণ্ডিকের মতো আপনাদের ছেলেদেরও বিহারে পাঠিয়ে দিন দক্ষ ভিক্ষুর কাছে। এটে আপনার সন্তানের এবং অভিভাবক হিসেবে আপনাদেরও মঙ্গল হবে।</p>
    </div>
    <div class="react">
    </div>
    </div>
    <h1 class="title">সন্তানদের আদর্শবান ও আলোকিত মানুষ হিসেবে গড়ে তোলার জন্য ধর্মীয় শিক্ষার প্রয়োজনীয়তা</h1>
    <div class="post_box">
    <div class="post_txt">
    <p class="txt">বর্তমান বিজ্ঞান ও প্রযুক্তির উৎকর্ষ যুগে প্রত্যেক শিক্ষিত পিতামাতা চাই তাদের ছেলে-মেয়েরা যেন পড়ালেখার পাশাপাশি নাচে, গানে, ছবি আঁকায়, জ্ঞান-বিজ্ঞানে ও নানা প্রযুক্তি বিদ্যায় শিক্ষিত, পারদর্শী হয়ে গড়ে ওঠে । সেই চাহিদা ও পরিকল্পনা মোতাবেক প্রত্যেক বাবা-মা তাদের সন্তানদের লেখাপড়ার সাথে বিভিন্ন প্রযুক্তি বিদ্যায় দক্ষ ও নাচে-গানে, ছবি আঁকায় পারদর্শী করার জন্য সেই-সব শিক্ষা প্রতিষ্ঠানে ভর্তি করিয়ে দেয়, এবং স্কুল ছুটির দিনে (শুক্রবারে) ছেলে-মেয়েরা তথায় নাচ, গান, ছবি আঁকা শিখতে যায় । আর যারা সচ্ছল পরিবার তারা তো বাড়ীতে নাচ-গানের শিক্ষকও রেখে দেন । মোটামুটি বলতে গেলে ছেলে-মেয়েদের বহুমূখী শিক্ষায়-শিক্ষিত, দক্ষ ও অভিজ্ঞতা সম্পন্ন করার জন্য যা যা প্রয়োজন অভিভাবকদের চেষ্টার কোন ঊন নেই । নিজেরা আরাম-আশেয়ে না থেকেই সন্তানের পেছনে হাজার হাজার, লক্ষ লক্ষ টাকা খরচ করেন, তবু ছেলে-মেয়েরা মানুষ হোক, প্রতিষ্ঠিত হোক-এটাই তাদের একমাত্র আরাধ্য বিষয় ।</p>
    <p class="txt">চলমান একবিংশ শতাব্দীর কম্পিটিশন যুগে টিকে থাকতে হলে, বিশ্বায়নের সাথে টক্কর দিতে হলে অবশ্যই প্রাতিষ্ঠানিক শিক্ষার পাশাপাশি, নাচ, গান, ছবি আঁকা, বিজ্ঞান ও প্রযুক্তি বা প্রভৃতি শিল্প বিদ্যায় দক্ষতা বা অভিজ্ঞতা অর্জন করা ব্যতীত কোন বিকল্প নেই । আধুনিক শিক্ষিত অভিভাবকেরা উপলব্ধি করতে পারছেন যে, নিছক গতানুগতিক স্কুল-কলেজের শিক্ষা দিয়ে আর সন্তানদের ভবিষ্যতকে পাকাপোক্ত করা যাবে না । সন্তানের ভবিষ্যতের ভিত্তিটা শক্ত করতে হলে প্রয়োজন লেখাপড়ার পাশাপাশি নানামুখী বিজ্ঞান ও প্রযুক্তি অভিজ্ঞতা বা দক্ষতা অর্জন করা । শহরাঞ্চলের শিক্ষিত অভিভাবদের মাঝে তো কার সন্তান বেশি নাচে-গানে, ছবি আঁকায়, শিক্ষায়-দীক্ষায়, বিজ্ঞান-প্রযুক্তিতে তুখোড় হতে পারে সেই প্রতিযোগিতার হিড়িক বহু আগে হতে চলছে ।</p>
    <p class="txt">এতদঞ্চলের (পার্বত্য অঞ্চলে) সচেতন শিক্ষিত মা-বাবারাও জেনেছেন প্রচলিত লেখাপড়া দিয়ে কখনও সন্তানদের ভবিষ্যত নিরাপদ, নিশ্চিত করা যাবে না, এজন্য তারা পড়ালেখার পাশাপাশি নাচ-গান, ছবি আঁকা, কম্পিউটার শিক্ষা, কারিগরি শিক্ষা ও নানাবিধ অর্থ উপার্জনকারী শিক্ষার প্রতি গুরুত্ব দিচ্ছে এবং তাদের সন্তানদের সেগুলো শেখাচ্ছেনও । এতদ্ব্যতীত অবস্থাপন্ন ও সচেতন মা-বাবারা জীবিত থাকতে ছেলে-মেয়েদের ভবিষ্যতের সুখ-শান্তি ও নিরাপত্তার কথা চিন্তা করে ব্যাংক-ব্যালেন্স, বাগান-বাগিচা, জায়গা-জমি, গাড়ী-বাড়ী ব্যবস্থা করে দিয়ে যান । যেন তাদের মৃত্যুর পরেও সেই সঞ্চিত অর্থ-সম্পদ, ব্যাংক-ব্যালেন্স সন্তানেরা অভাব-অভিযোগ ছাড়া সুখে-শান্তিতে জীবন অতিবাহিত করতে পারে ।</p>
    <p class="txt">এখন প্রশ্ন হলো, একজন সন্তানের সুখ-শান্তি, তথা ভবিষ্যত নিরাপত্তা নিশ্চয়তার জন্য কী শুধু সেইসব প্রাতিষ্ঠানিক লেখাপড়া, নাচ-গান, বিজ্ঞান-প্রযুক্তি বিদ্যা ও বস্তুগত ধন-দৌলত, ব্যাংক-ব্যালেন্স, বাগান-বাগিচা, জায়গা-জমি,গাড়ী-বাড়ী কি যথেষ্ট ? কিংবা সে-সমস্ত শিক্ষা দ্বারা কি সন্তানদের প্রকৃত আদর্শ ও আলোকিত মানুষ হিসেবে গড়ে তোলা সম্ভব ? প্রত্যেক জ্ঞানী ব্যক্তি নির্দ্বিধায় উত্তর দেবে, কখনও না । উপরিউক্ত শিক্ষা সমূহ ও পার্থিব ধন-সম্পদ একজন সন্তানকে কেবল অর্থনৈতিকভাবে স্বনির্ভর ও শারীরিক আরাম আয়েশে রাখতে পারে বটে, কিন্তু মানসিক শান্তি দিতে পারে না, এবং চরিত্র গঠনে, আদর্শ ও আলোকিত মানুষ গড়তে তেমন কোনো ভূমিকা রাখতে পারে না ।</p>
    <p class="txt">একজন সন্তান একাডেমিক শিক্ষায়, বিজ্ঞান-প্রযুক্তি বিদ্যায় ও নাচ-গান, ছবি আঁকার পারদর্শীতা অর্জনের পাশাপাশি যদি নৈতিক ও ধর্মীয় শিক্ষায় শিক্ষিত না হয়, তাহলে সেই-সব বস্তুগত সাফল্যের কোনো মূল্য নেই । সভ্য মানুষেরা তাদেরকে ঘৃণা করে । মানবিক মূল্যবোধহীন শিক্ষিত সন্তানেরা বাবা-মাকে দুঃখ-কষ্ট ও অবহেলা করে থাকে । যেমন, বাংলাদেশের কিংবদন্তি অভিনেতা আনোয়ার হোসেন দুঃখের কথা অনেকে জানেন । বৃদ্ধ বয়সে তার খুব শোচনীয় অবস্থা হয়েছিল । তিনি ছিলেন পাঁচ সন্তানের জনক । এক ছেলে থাকে সুইডেনে, বাকি তিন ছেলে থাকে যুক্তরাষ্ট্রে, এবং মেয়েটি দেশে একটি স্কুলে শিক্ষকতা করেন । মোটামুটি বলতে গেলে সকল সন্তান যার যার অবস্থান থেকে প্রতিষ্ঠিত এবং উচ্চশিক্ষিত । কিন্তু সেই আনোয়ার হোসেনকে বৃদ্ধ বয়সে অসুস্থ হয়ে সরকারী অনুদানে চিকিৎসা করতে হয়েছে । কোনো সন্তান এক টাকাও পাঠায় নি, এবং মৃত্যুর সময় একটি ছেলেও দেশে আসে নি বাবাকে শেষ দেখাটাও দেখতে । অথচ জীবনের সব আয় খরচ করেছেন সন্তানদের প্রতিষ্ঠিত করার পেছনে । সন্তানদের শিক্ষিত ও প্রতিষ্ঠিত করার জন্য চাকর-বাকর পর্যন্ত অভিনয় করতে হয়েছে ।(তথ্যসূত্র: উইকিপিডিয়া। </p>
    <p class="txt"><span>শুধু ঢাকার আনোয়ার হোসেন নয়, তাঁর মতো পার্বত্য অঞ্চলেও অনেক অভিভাবক ছেলে-মেয়েদের কেবল বাহ্যিক শিক্ষায় প্রতিষ্ঠিত করে সেরূপ বেদনাদায়ক পরিস্থিতির সম্মুখীন হয়েছেন, হচ্ছেনও। বর্তমানে অনেক প্রতিষ্ঠিত ছেলে চাকরি-বাকরি করেও বাবা-মাকে ঠিকমত দেখভাল করে না। বৃদ্ধ পিতামাতাকে একলা রেখে স্ত্রী-পুত্র নিয়ে সুখে বসবাস করছে। বাবা-মায়ের অবদান সবই ভুলে গেছে। দেদার প্রতিষ্ঠিত সন্তান উপকারী পিতামাতাকে অবহেলা করে থাকে</span><span>—</span><span>এরকম ঘটনা ব্যক্তিগত জীবনে আমি বেশ কয়েকটি স্বচক্ষে দেখেছি। সেই ব্যক্তিদের নাম, গ্রাম, এলাকা, অবস্থানসহ জ্বাজ্জ্বল্য প্রমাণ দিতে পারবো। এখানে তাদের নাম উল্লেখ করলে হয়তো আত্মসম্মানে আঘাত লাগতে পারে, তজ্জন্য তাদের নিন্দনীয় কর্মগুলো এই নিবন্ধে সংযোগ করা থেকে নিবৃত্ত হলাম।</span></p>
    <p class="txt">আরও একটি দুঃখজনক, লজ্জাজনক ও ঘৃণ্যতম প্রতিবেদন দেখেছি, দেশের বৃদ্ধাশ্রম গুলোতে নাকি গড়ে ৯০% উচ্চশিক্ষিত, উচ্চ পদস্থ কর্মকর্তা, সচিব, ব্যাংকার, উকিল, ম্যাজিস্ট্রেট, ডাক্তার, ইঞ্জিনিয়ার, সরকারী-বেসরকারী কর্মকর্তা, কর্মচারীর মা-বাবারাই। সেই প্রতিবেদনে তারা অনুরোধ করেছে, কেউ যদি বিশ্বাস না করে, তাদেরকে বৃদ্ধাশ্রমগুলো ঘুরে আসতে বলেছেন। ( তথ্যসূত্র: উইকিপিডিয়া) </p>
    <p class="txt">বুঝার চেষ্টা করুন এসব কী হচ্ছে শিক্ষিত সমাজে । ওই সব প্রতিষ্ঠিত, উচ্চশিক্ষিত ব্যক্তিদের কী প্রকৃত আদর্শ মানুষ, আলোকিত মানুষ বলা যাবে ? </p>
    <p class="txt"><span>তারা আধুনিক শিক্ষায় শিক্ষিত ও প্রতিষ্ঠিত হয়েছে বটে, কিন্তু প্রকৃত মানুষ বা আলোকিত মানুষ হতে পারেন নি । সন্তান উচ্চশিক্ষিত ও প্রতিষ্ঠিত হয়েও মা-বাবাকে বৃদ্ধাশ্রমে দেখতে পাওয়া, কিংবা তাদের ঠিকমত সেবা-শুশ্রুষা, দেখভালো না করা</span><span>—</span><span> সত্যি লজ্জাজনক, এবং কষ্টদায়কও বটে । তবে সন্তান অমানুষ হওয়ার পেছনে, এবং সন্তানেরা যে পিতামাতাদের অবহেলা, অযত্ন করছে অবশ্যই অভিভাবক হিসেবে তারা নিজেরাই কমবেশি দায়ি । কারণ, তারা সন্তানদের ছোটকাল থেকে সততা, মানবিকতা, দয়া-মায়া নীতি-আদর্শ, কৃতজ্ঞতাবোধ, দায়িত্ববোধ ও পিতামাতার গুণ সম্পর্কে শিক্ষা দেন নি । সন্তানদের নীতি-নৈতিকতা শিক্ষা ব্যতিরেকে স্রেফ প্রাতিষ্ঠানিক শিক্ষায় শিক্ষিত করা মানে নিজের বিপদ ডেকে আনা এবং চরম আত্মঘাতী । যেকোন বাহ্যিক শিক্ষা, নিজের ও অপরের জন্য বেদনার কারণ হয়, যদি সেখানে নৈতিক বা ধর্মীয় শিক্ষা সম্প্রযুক্ত না হয় ।</span></p>
    <p class="txt"><span>অতএব, অভিভাবকবৃন্দ! সন্তানদের সত্যিকার আদর্শ ও আলোকিত মানুষ বানাতে চাইলে এবং উপরে উল্লিখিত বাহ্যিক শিক্ষাসমূহ, সম্পত্তিগুলো সঠিকভাবে কাজে লাগাতে হলে প্রতিটি সচেতন বাবা-মায়ের অত্যাবশ্যকীয় কর্তব্য হলো</span><span>—</span><span> সন্তানদের প্রাতিষ্ঠানিক শিক্ষার চাপ দেওয়ার পাশাপাশি বাড়িতে নীতি-নৈতিকতা, আদব-কায়দা, ভদ্রতা-নম্রতা, দয়া-মায়া শ্রদ্ধাবোধ, সৌজন্যবোধ, আন্তরিকতা, সহমর্মিতা, সহনশীলতা, সামাজিকতা, দায়িত্ববোধ, কৃতজ্ঞতাবোধ ইত্যাদি মানবিক গুণাবলীতে বলীয়ান ও সমৃদ্ধ করার শিক্ষা, উপদেশ দিতে হবে ।</span></p>
    <p class="txt">উক্ত মানবোচিত গুণাবলী অর্জনের দ্বারা একজন সন্তান আদর্শ ও আলোকিত মানুষে রুপান্তরিত হয় এবং মানসিকভাবে সুখী-সুন্দর জীবনের অধিকারী হন । দুশ্চরিত্র সন্তানেরা যতই বাহ্যিক শিক্ষায় শিক্ষিত ও নানা প্রযুক্তি বিদ্যা দক্ষ হোক না কেন, এবং অর্থনৈতিকভাবে যতই স্বাবলম্বী হোক না কেন, তারা কখনও মানসিক সুখ-শান্তিতে থাকতে পারে না। কারণ, তাদের চিত্ত কলুষিত । সেই কলুষিত, দুশ্চরিত্র সন্তানেরা জ্ঞানী-গুণী সুশীল ব্যক্তিদের আদর-কদর থেকেও বঞ্চিত হয় । প্রজ্ঞাবান ব্যক্তিরা একজন মানুষকে সেই বাহ্যিক শিক্ষা, ডিগ্রী, বিজ্ঞান-প্রযুক্তি পারদর্শীতা ও অর্থ-সম্পদ দেখে কদাপি মূল্যায়ন, সম্মান করে না । তাঁরা মানুষের নির্মল চরিত্র, ব্যবহারে ভদ্রতা ও কথা-বার্তায় সংযমতা দেখে একজন মানুষকে আদর, কদর ও সমীহ করেন । </p>
    <p class="txt"><span>অভিভাবকদের আরও একটি গুরুত্বপূর্ণ কথা মনে রাখা প্রয়োজন । সেটা হল</span><span>—</span><span> সন্তানদের কেবল মুখে মুখে নৈতিকতা, মানবিকতা ও ধর্মীয় শিক্ষা দিলে হবে না, সর্বাগ্রে তাদের সেই গুণের অধিকারী হতে হবে । তারপর ব্যবহারিক বা আচরণের মাধ্যমে শিখাতে, দেখাতে হবে ছেলে-মেয়েদের । বাবা-মায়েরা ছোটদের নির্মোহ আদর-স্নেহ করতে হবে, সমবয়সীদের অকৃত্রিম আন্তরিকতা, সৌজন্যতা দেখাতে হবে, এবং বৃদ্ধ মা-বাবা, শ্বশুর-শাশুরি, গুরুজন, বড়জন এবং ভিক্ষু-শ্রামণদের কীভাবে শ্রদ্ধা, সম্মান, গৌরব প্রদর্শন করতে হয় আচরণের মাধ্যমে তা শেখাতে হবে।</span></p>
    <p class="txt"><span>আর স্বামী-স্ত্রী হিসেবে তারাও যদি উভয়ে সুশীল, ধার্মিক ও সুশিক্ষিত হয়</span><span>—</span><span> তবে সন্তানেরাও সেই সুন্দর আচরণ ও মানবীয় গুণগুলো মা-বাবার কাছ থেকে দেখে দেখে শিখবে, আচরণ করবে । সাধারণত ছোট ছোট ছেলে-মেয়েরা অনুকরন, অনুসরণ প্রিয় হয় । তারা পরিবারে, সমাজের আশেপাশে যা কিছু দেখে, শুনে সেগুলো তারা অনুকরন, অনুসরণ করে থাকে । </span></p>
    <p class="txt">যে পিতামাতা যদি সৎ, বিবেকবোধ সম্পন্ন, ব্যক্তিত্ববান, ধার্মিক, উদার, দানে মুক্তহস্থ, কৃতজ্ঞতাপরায়ণ এবং রোগী, গরীব-দুঃখীদের সামর্থ অনুযায়ী সাহায্য করেন, তাহলে তাদের সন্তানেরাও বড় হয়ে একেক জন হয় পরোপকারী, সহানুভূতিশীল, সামাজিক, বিবেকবান, নীতিবান, ধার্মিক, ব্যক্তিত্ববান, কৃতজ্ঞ ও দায়িত্বশীল । এরূপ গুণসম্পন্ন ব্যক্তিদের প্রকৃত আলোকিত মানুষ বলে।</p>
    <p class="txt"><span>অপরদিকে অভিভাবকেরা যদি ছোটদের আদর-স্নেহ না করেন; সমবয়সীদের আন্তরিকতা, সৌজন্যতা না দেখান; তাদের বৃদ্ধ বাবা-মাকে অবহেলা, অযত্ন করেন; সমাজে দুর্দশাগ্রস্থ ব্যক্তিদের যদি সাহায্যে এগিয়ে না আসে; এবং তারাও যদি দুঃশীল, দূরাচারী হয়, দুর্বাক্য ভাষন করেন</span><span>—</span><span> সেই সমস্ত খারাপ দিকগুলোও সন্তানের কাছে বাবা-মা থেকে ছোঁয়াচে রোগের মতো সংক্রমিত হয় । উন্নত মানসিক বিকাশে বাধাগ্রস্ত হয়ে দাড়ায় এবং নির্মল চরিত্র গঠনের জন্য নেতিবাচক প্রভাব পড়ে । সেই নেতিবাচক পরিবেশে সন্তান বড় হলে হয়ে যান, আদব-কায়দাহীন, চরিত্রহীন, অবিবেচক, নীচমনা, স্বার্থপর, আত্মকেন্দ্রিক, ঝগড়াটে, নিষ্ঠুর, অকৃতজ্ঞ ।</span></p>
    <p class="txt">কোনো সন্তান যদি বড় হয়ে দুশ্চরিত্র ও নেতিবাচক মনের অধিকারী হয় তাহলে দেখা যায় তাদের শিশু শৈশবের পরিবেশ ও বাবা-মায়ের নেতিবাচক আচার-ব্যবহার, মন-মানসিক ভূমিকাই দায়ী । সুশীল, সভ্য ও আদর্শ পরিবার থেকে সুসন্তান ও আলোকিত মানুষ জন্ম হয় ।</p>
    <p class="txt">ছেলে-মেয়েরা ভবিষ্যতে বড় হয়ে কেমন চরিত্রের অধিকারী মানুষ হবে, তা অনেকটা নির্ভর করে পরিবার ও সমাজের বাতাবরণ থেকে তারা কি শিক্ষা পাচ্ছে তার ওপর । একটি শিশু সন্তানের প্রাথমিক শিক্ষার প্রাণ কেন্দ্র হচ্ছে তার পরিবার । শৈশবকাল থেকে বাবা-মায়ের কাছ থেকে সন্তানেরা আদব-কায়দা, ভদ্রতা-নম্রতা, সৌজন্যতা, নৈতিকতা, মানবতা, উদারতা ইত্যাদি সৎ শিক্ষা পেলে সেই সন্তান খারাপ পথে যাওয়ার বা দুশ্চরিত্র, নেতিবাচক মানসিকতা সম্পন্ন হওয়ার কোনো কারণ নেই । স্কুল-কলেজে শিক্ষকেরা খুব কমই ছাত্র-ছাত্রীদের নৈতিকতা, মহানুবতা, উদারতা, দায়িত্ববোধ, সামাজিকতা ও ধর্মীয় মূল্যবোধ সম্পর্কে শিক্ষা দেন। এমনকি তারা সে-সব শিক্ষা দেওয়ার সময়ও পান না । পাঠ্য বইয়ের পাঠদানে তাদের দিনগুলি কেটে যায় । পরিবারেই সন্তানদের সেসমস্ত সৎ শিক্ষাগুলো দিতে হবে, শেখাতে হবে । সন্তান বড় হয়ে সে যে পরিবেশেই উচ্চ শিক্ষা নিতে যাক না কেন, পারিবারিক শিক্ষা একটা বিরাট প্রভাব তার মধ্যে পরিলক্ষিত হয় । আমি অনেক আদর্শ পরিবারের শিক্ষিত ছেলে-মেয়েকে দেখেছি, তারা শহর-বন্দরে তথা বিদেশে উচ্চ শিক্ষা অর্জনার্থে লেখাপড়া শিখতে গেলেও সেখানকার খারাপ পরিবেশ,খারাপ সঙ্গী তাদের নির্মল চরিত্রে প্রভাবিত করতে পারেননি । কারণ, তারা ছোটবেলা থেকেই পরিবারে মা-বাবা থেকেই দীর্ঘকাল যাবত নৈতিক বা ধর্মীয় শিক্ষা পেয়েছে । পারিবারিক সুশিক্ষাটা সন্তানদের জীবন চলার পথে গাইডলাইন হিসেবে কাজ করে । মাটি যতক্ষন নরম থাকে, ততক্ষন অবধি গাড়ি, বাড়ি, ঘোড়া, হাড়ি-পাতিল, মানুষের মূর্তি প্রভৃতি... যখন যেটা মনে হয় ইচ্ছামত বানাতে পারে । কিন্তু যখন সেই নরম মাটি শক্ত হয়ে যায় কোনকিছু বানানো যাই না । অনুরূপভাবে যে কোনো সন্তান ছোটকাল থেকে সঠিক শিক্ষা-দীক্ষা দিয়ে আদর্শ সন্তান হিসেবে গড়ে তুলতে হয় । বড় হলে একজন সন্তানের কু-স্বভাব-চরিত্র, বদঅভ্যাস, খারাপ আচার-ব্যবহার, দুষ্ট মন-মানসিকতাকে পরিবর্তন করে দেয়া কঠিন হয়ে দাঁড়ায় । </p>
    <p class="txt"><span>বর্তমান ছেলে-মেয়েদের চরিত্রের চিত্র, আচার-ব্যবহার, কথা-বার্তার দিকে তাকালে খুব হতাশাজনক । আজ ছাত্র সমাজের বিরাট একটা অংশ নৈতিকভাবে বিপর্যস্ত ও মানসিক ভারসাম্যহীন হয়ে যাচ্ছে। দৃশ্যত তারা বিজ্ঞজন কর্তৃক নিন্দিত নানা অনৈতিক ও অসামাজিক কুকর্মে জড়িত হচ্ছে। অনেক ছেলেমেয়ে অতি আধুনিকতায় কুরুচিপূর্ণ পোশাপ-পরিচ্ছদ পরে অবাধে নির্লজ্জভাবে বিচরণ করছে, ছেলেরা মাদকাসক্ত হয়ে পড়ছে এবং দিন দিন মানসিক সুখ-শান্তি থেকে দেউলিয়া হয়ে যাচ্ছে। কারণ, আজ তারা মানসিকভাবে বিকৃত, অসুস্থ। বিকৃত মানসিকতা থেকে দুষ্ট চিন্তা-ভাবনা ও খারাপ কর্ম করার চেতনা উদ্ভব হয়। আর অনেক মেয়ে অন্যমতাবলম্বী ছেলেদের সাথে প্রেমে জড়িয়ে পড়ে স্বীয় বাবা-মা, ভাই-বোন, জাত, ধর্ম ত্যাগ করে ধর্মান্তরিত হয়েছে, এবং হচ্ছে । তাদের সেসব ন্যাক্কারজনক কর্মগুলো প্রায় সময় সমাজে ও সোশাল মিডিয়া, প্রিন্টস মিডিয়া, ইলেকট্রনিক মিডিয়ার প্রকাশ হয়। আজকের ছাত্র সমাজের একাংশ যে মানসিক বিপর্যয় ও তাদের যে নৈতিক অবক্ষয়</span><span>—</span><span>এর পেছনে কিন্তু পারিবারিক কুশিক্ষা, নেতিবাচক সামাজিক পরিবেশ ও ঐক্যবিহীন নীতি-নৈতিকতা বিবর্জিত অপরাজনীতি বাতাবরণ কমবেশি দায়ী আছে। তা অস্বীকার করার কারোর জো নেই। ছেলেমেয়েরা প্রাতিষ্ঠানিক শিক্ষার পাশাপাশি পরিবার ও সমাজ থেকে সুশিক্ষা বা ধর্মীয় শিক্ষা পাচ্ছে না বলে, ফল স্বরূপ আজকে তাদের আচার-ব্যবহারে নেই ভদ্রতা-নম্রতার সংমিশ্রন, কথা-বার্তা প্রয়োগে নেই সংযমতা, বড়জন, গুরুজন ও ধর্মীয় গুরুদের প্রতি নেই শ্রদ্ধা-সম্মানবোধ । তাদের দ্বারা পিতামাতা, আত্মীয়-স্বজন, বড়জন, শিক্ষাগুরু ও ধর্মীয় গুরুরা অপদস্থ, লজ্জিত হচ্ছে । পরিবারে, সমাজে সৃষ্টি হচ্ছে নানা বিশৃঙ্খলা, অরাজকতা । অথচ তারা প্রত্যেকে নামজাদা স্কুল, কলেজ,বিশ্ববিদ্যালের শিক্ষায় শিক্ষিত, ডিগ্রীপ্রাপ্ত এবং প্রযুক্তি বিদ্যায় সমুন্নত ।</span></p>
    <p class="txt">ছোটকাল থেকেই পারিবারিক, সামাজিক খারাপ পরিবেশ দেখে দেখে বেড়ে উঠলে, যেকোন সন্তানের চরিত্রে নেতিবাচক প্রভাব পড়ে, তাদের ভবিষ্যৎ হয়ে যায় অন্ধকার, অনিশ্চিত ।</p>
    <p class="txt">অতএব, অভিভাবকবৃন্দ! আপনাদের ছেলে-মেয়েদের শুধু লেখাপড়ায়, নানা প্রযুক্তি বিদ্যা, শিল্পশিক্ষায় শিক্ষিত করলে হবে না, নৃত্য শিল্পী, কন্ঠশিল্পী, চিত্রশিল্পী বানালে চলবে না, তার পাশাপাশি নৈতিকতা, সৌজন্যতা, আন্তরিকতা, সামাজিকতা, সাজাত্যবোধ, আদব-কায়দা, ভদ্রতা-নম্রতা, শৃঙ্খলা, কর্তব্যপরায়নতা ও ধর্মীয় নীতি শিক্ষার প্রতিও সুদৃষ্টি দিতে হবে । একজন সন্তানকে নির্মল মনের মানুষ, সুখী মানুষ, আদর্শ মানুষ, আলোকিত মানুষ হিসেবে তৈরী করার জন্য জন্য প্রাগুক্ত নৈতিক ও ধর্মীয় শিক্ষাগুলো বেশি জীবনে প্রয়োজন । </p>
    <p class="txt"><span>আমি পূর্বেই উল্লেখ করেছি,আবারও বলছি</span><span>—</span><span> ছেলে-মেয়েদের নৈতিক ও ধর্মীয় শিক্ষা দিতে হলে অভিভাবকদের আগে নৈতিক ও ধর্মীয় শিক্ষায় সুশিক্ষিত, দক্ষ, শৃঙ্খলাপরায়ণ হতে হবে । এর জন্য প্রয়োজন বাবা-মা'দের জীবনমুখী নানা গ্রন্থ, শিশু শিক্ষা বিষয়ক বই, ত্রিপিটক অধ্যায়ন ও গবেষণা; প্রয়োজন জ্ঞানী-পণ্ডিত ব্যক্তির কাছ থেকে সৎপরামর্শ, প্রয়োজন সৃষ্টিশীল ও মননশীলতার গুণাবলী । তবে, সন্তানকে প্রকৃত মানুষ হিসেবে গড়ে তুলতে হলে মা'কে বেশি সচেনত, বিচক্ষন হতে হবে । কেননা, একজন সন্তান আদর্শ ও আলোকিত মানুষ হওয়ার পেছনে মায়ের ভূমিকাটা সবচেয়ে বেশি । বাবা বেশির ভাগ সময় জীবন জীবিকার তাগিদে বাইরে বাইরে থাকেন । পরিবারে খুব কমই সময় দিতে পারেন । শিশুকাল থেকে যৌবনকাল পর্যন্ত সন্তানেরা মায়ের সান্নিধ্যটা বেশি লাভ করে থাকে, এবং সন্তানেরাও মাকে যাবতীয় মনের কথাগুলো বলে থাকে । মা হলেন সবচেয়ে সন্তানের চরিত্র গঠনে ও মানুষ করার প্রধান কারিগর, তদারক এবং আদি গুরু । সন্তান কোথায় যাচ্ছে, কী করছে, কেমন সঙ্গী-সাথীর সাথে মেলামেশা করছে, স্কুলে ঠিক মতো যাচ্ছে কিনা, এবং স্কুলে গিয়ে কোন খারাপ কাজে লিপ্ত হচ্ছে কিনা, তা স্কুল শিক্ষকদের কাছে গিয়ে জিজ্ঞেস করতে হবে, সহপাঠিদের কাছ থেকে জেনে নিতে হবে । সন্তানের চাল-চলন, আচার-ব্যবহার, কথা-বার্তা, হাব-ভাব নিবিড়ভাবে পর্যবেক্ষণ করে সময়ােপযোগী শাসন, সোহাগ করতে হবে, শিক্ষা-উপদেশ প্রদান করতে হবে ।</span></p>
    <p class="txt"><span>যে মা যত বেশি জ্ঞানী, বিচক্ষণ, সুশৃঙ্খল, ধার্মিক, সুশীলা, কৌশলী, চৌকস, সৃজনশীল, কথা-বার্তায় সংযমী, আচার-ব্যবহার মার্জিত, নির্মোহ</span><span>—</span><span> সেই দক্ষ মায়ের সন্তানেরা পরিবার, সমাজ, ধর্ম, দেশ, জাতির জন্য হয়ে ওঠেন একেক জন আদর্শ, আলোকিত, মেধা সম্পন্ন, উজ্জ্বল নক্ষত্র, আলোর দিশারী । তাদের চরিত্র হয় পবিত্র, আচার-ব্যবহার হয় ভদ্র-নম্র, কথা-বার্তা হয় মার্জিত, মন-মানসিক হয় নির্মল, উদার । এজন্য বিখ্যাত মনীষী নেপোলিয়ন বলেছেন, "আমাকে একজন শিক্ষিত মা দাও, তাহলে আমি তোমাদের একটি শিক্ষিত জাতি উপহার দেব" । </span></p>
    <p class="txt"><span>অন্যদিকে যে মা ঘর-দোয়ার, আঙ্গিনা, পোশাক-পরিচ্ছদ, থালাবাটি, আসবাব পত্রাদি পরিষ্কার- পরিচ্ছন্ন ও গোছালো করে রাখেন এবং তদনুযায়ী সন্তানদের শিক্ষা দিয়ে থাকেন</span><span>—</span><span> সেই ভদ্র মায়ের সন্তানেরা বড় হলে হয় ছিমছাম ও গোছালো । শারীরিকভাবে, পোশাক-পরিচ্ছদে পরিষ্কার-পরিচ্ছন্ন ও গোছালো হওয়া আদর্শ সন্তানের অন্যতম একটি বৈশিষ্ট্য । </span></p>
    <p class="txt">নীতি-আদর্শবান ছেলেরা দাম্পত্য জীবনে প্রবেশ করলেও তাদের দ্বারা পিতামাতা, স্ত্রী-পুত্র, ভাই-বোন, আত্মীয়-স্বজনেরা সুখে থাকে ও দেশ-সমাজ উপকৃত হয়। রাজনীতিতে যুক্ত হলেও ভালো আদর্শবান রাজনীতিক হতে পারে। সেই আদর্শবান রাজনীতিকেরা কখনও দেশ, জাতি ক্ষতি করে না। তেমনি বুদ্ধ শাসনে আসলেও তারা সদ্ধর্মের জন্য, মানুষের মঙ্গলের তরে অনেক অবদান রাখতে পারেন। অপরদিকে চরিত্রহীন দুষ্টমনা ছেলেরা সংসারে থাকুক বা রাজনীতিতে প্রবেশ করুক অপকার ব্যতীত কোনো উপকার করতে পারে না। কারণ, তাদের উপকার করার মতো গুণ নেই। আর বুদ্ধশাসনে এলেও বুদ্ধের সদ্ধর্মকে পরিহানি ও ক্ষতি করে চলে যায়।</p>
    <p class="txt">আমি জাপানীদের শিক্ষা বিষয়ক একটি নিবন্ধ অনলাইনে পড়ে জেনেছি যে, জাপানের অভিভাবকেরা নাকি তাদের শিশুদের পরিবারে এবং স্কুলের শিক্ষকেরা দশ বৎসর পর্যন্ত নৈতিকতা, সামাজিকতা ও ধর্মীয় শিক্ষা দিয়ে থাকে । সেই সন্তানেরা বড় হলে একেকজন হন পরোপকারী, পরিশ্রমী, দেশপ্রেমিক, সহানুভূতিশীল, কৃতজ্ঞ, সামাজিক, নীতিবান ও দায়িত্বশীল। সেজন্য জাপান মুলুকে অপরাধ, চুরি, দুর্নীতি নেই বললে চলে। তাদের প্রতিটি সন্তান পরিবারে, সমাজে ও দেশের জন্য হয়ে ওঠেন একেকজন বড় সম্পদ । জাপানে কোনো মন্ত্রী, এমপি যদি রাষ্ট্র পরিচালনায় কিংবা দায়িত্ব পালনে ব্যর্থ হয়, সাধারণ জনগণের</p>
    <p class="txt">কোনো আন্দোলন করতে হয় না, নিজেরাই সম্মানজনকভাবে পদত্যাগ করে। তবু তাদের দেশটা ভালোভাবে চলুক। তারা কখনও ক্ষমতা আকড়ে ধরে থাকে না। মাঝে মাঝে সেসব খবরগুলো বিশ্ব সংবাদে ফলাওভাবে চাউর হয় । জাপানীরা সেই সততা, নৈতিকতা, উদারতা, দায়িত্ববোধ, নির্লোভ গুণাবলীর অধিকারী হবার পেছনে শিশুকাল থেকে পারিবারিক সুশিক্ষা, সামাজিক সুস্থ বাতাবরণই মূল কারণ ।</p>
    <p class="txt">মিয়ানমারে অবস্থান রত বন্ধুবর আশিন ধর্মপাল ভিক্ষুর মাধ্যমে জেনেছি, বৌদ্ধ প্রতিরূপ দেশ নামে খ্যাত মিয়ানমারেও নাকি ছেলে-মেয়েদের জন্য ধর্মীয় শিক্ষা ব্যবস্থা আছে । সেখানকার ছেলে-মেয়েরা অধিকাংশই ত্রিপিটক বা বুদ্ধের শিক্ষায় সুশিক্ষিত। বহুগ্রন্থ প্রণেতা শ্রদ্ধেয় প্রজ্ঞাবংশ ভান্তে অনেক বছর আগে শ্রীলংকাতে কয়েক বৎসর অবস্থান করেছিলেন । সে কারণে উনি অত্যন্ত কাছ থেকেই প্রত্যক্ষভাবে শ্রীলংকানদের পারিবারিক, সমাজ ব্যবস্থা, কৃষ্টি, সংস্কৃতিগুলো দেখেছেন । তিনি একটি বইয়ে "শিশু শিক্ষা বিষয়ক" নিবন্ধে শ্রীলংকার পারিপারিক, ধর্মীয় ও সামাজিক সম্পর্কে অনেক শিক্ষনীয় বিষয় তুলে ধরেছেন ।</p>
    <p class="txt">সেই নিবন্ধে তিনি উল্লেখ করেছেন এভাবে: শ্রীলংকাতে নাকি প্রতি রবিবারে সকল ছাত্র-ছাত্রীদের বাধ্যতামূলক বিহারে যেতে হয় । (রবিবারটি হল শ্রীলংকায় সপ্তাহিক সরকারী ছুটির দিন) তারা বিহারে গিয়ে সারাটা দিন পুণ্য কর্ম মধ্যদিয়ে কাটিয়ে দেন। যেমন, বিহার প্রাঙ্গন, রাস্তাঘাত পরিষ্কার ও সম্মার্জন করা, ভিক্ষুদের কাছ থেকে বুদ্ধের গুণ, পিতামাতার গুণ ও নীতি-নৈতিকতা সম্পর্কিত ধর্মীয় দেশনা শ্রবণ করা । যে ছাত্র-ছাত্রী প্রতি রবিবারে ধর্মীয় ক্লাসে যাবে না, তার বিরাট ক্ষতি হয়ে যায় । বার্ষিক পরীক্ষার সময় প্রাপ্ত নাম্বার থেকে কেটে নেওয়া হয় ধর্মীয় ক্লাস ফাঁকি দেওয়ার কারণে । সেখানকার ধর্মীয় ক্লাসটি সাধারন বিষয়ের মতো। আর এদেশে/এতদঞ্চলে বৌদ্ধদের কাছে ধর্মীয় ব্যাপারটি হল ঐচ্ছিক বিষয় । এতদঞ্চলের পাহাড়ী ছাত্র-ছাত্রীদের ধর্মীয় শিক্ষা করলে কী, না-করলে কী, কিচ্ছু আসে যায় না। পাহাড়ী বৌদ্ধ ছাত্র-ছাত্রীদের ধর্মীয় শিক্ষা ব্যাপারে কোন বাধ্যবাধকতা নেই । শ্রীলংকায় প্রত্যেক ঘরে নাকি সকাল-বিকাল পরিবারের সকল সদস্য মিলে সমবেত ত্রিরত্ন বন্দনা ও ধর্মীয় গাথা পাঠ করেন, এবং ভিক্ষুদের দেশিত রেকর্ড করা বুদ্ধের অনিত্য গাথাগুলো সকাল-সন্ধ্যা ক্যাসেট, সাউন বক্স থেকে বাজানো হয় । শ্রীলংকানদের কায়ের রঙ কালো হলেও মনের রঙ কিন্তু খুবিই উজ্জ্বল । যেমন, শ্রীলংকার বিশ্ব বিখ্যাত ক্রিকেটার "কুমার সাঙ্গাকারা" যতটা না নিজের খেলার পারদর্শীতার জন্য বিশ্ব ক্রিকেট প্রেমীদের কাজে জনপ্রিয় ও ভালবাসার ভাজন, তার চেয়ে বহুগুণে ক্রিকেট বিশ্ব তাকে ভালবাসে, তাঁর আচার-ব্যবহার, ভদ্র-নম্র, কথা-বার্তায় দেখে । আবার শ্রীলংকান ছেলে-মেয়েরা নাকি মা-বাবা, বড়জন, গুরুজন, ভিক্ষু-শ্রামণদের প্রতি খুব শ্রদ্ধাশীল, কৃতজ্ঞ এবং অনুগত। তাদের জীবন-যাপনও একদম সাদাসিদে এবং সুশিক্ষিত ।</p>
    <p class="txt"> জাপানের, মিয়ানমারের ও শ্রীলংকার সন্তানেরা সেই-সব শিক্ষা কোথা থেকে পেয়েছেন ? কেন তারা এত ভদ্র-নম্র, নৈতিক শিক্ষায় শিক্ষিত ? বুদ্ধের সদ্ধর্মের শিক্ষা পেয়ে তারা আজ সেই অবস্থানে । আর আমাদের এই দেশের বৌদ্ধ অভিভাবকেরা ছেলে-মেয়েদের সরকারী ছুটির দিনে বিহারে পাঠিয়ে না দিয়ে পাঠান ওই নাচ, গান শিক্ষাকেন্দ্র ।</p>
    <p class="txt"> আমাদের বেশ কয়েকটি শাখা বনবিহারে/কুটিরে পূজনীয় ভিক্ষুরা অনেক আগে থেকেই ধর্মীয় ক্লাশ চালু করেছে । তারা আক্ষেপ করে বলেন, খুব নাকি কম ছাত্র-ছাত্রী ধর্মীয় ক্লাশে যায় । তাছাড়া অভিভাবক, সুশীল সমাজ ও সমাজের মুরুব্বিরাও এতটুকু ধর্মীয় শিক্ষা ব্যাপারে সচেতন ও আগ্রহী নন ।</p>
    <p class="txt">তো, ছাত্র-ছাত্রীরা ধর্মীয় ক্লাসে না গেলে, অভিভাবকেরাও বিহারে পাঠিয়ে না দিলে এবং সুশীল সমাজও যদি সহযোগিতা না করে, তাহলে ধর্মীয় গুরুদের কি আর করার আছে । বিহারে ধর্মীয় ক্লাসে ছাত্র-ছাত্রী না এলে ধর্মীয় গুরুরা কাদের ধর্ম ও নৈতিক শিক্ষা দেবে ? তাঁরাতো আর ঘরে ঘরে গিয়ে শিক্ষা দিতে পারে না ।</p>
    <p class="txt">বর্তমান আধুনিক যুগের ছেলে-মেয়েরা একাডেমিক শিক্ষায় ও বস্তুগত প্রযুক্তির অভিজ্ঞতায় অনেক এগিয়ে গেছে । আজকাল ছোট ছোট বাচ্চারাও কম্পিউটার, সফটওয়্যায়, ইন্টারনেট, ফেসবুক, গুগল, ইন্সটাগ্রাম, টুইটার ইত্যাদি বিষয়ে অনেক এক্সপার্ট । কিন্তু তারা অধিকাংশই ত্রিরত্ন বন্দনা, পঞ্চশীল প্রার্থনাও জানে না। বুদ্ধের নয়গুণ, ধর্মের ছয়গুণ, সংঘের নয়গুণ, মাতাপিতার গুণ, বুদ্ধ কখন, কোথায় জন্ম হয়েছেন, কোথায় বোধিজ্ঞান লাভ করেছেন, কোন জায়গায় মহাপরিনির্বাণ লাভ করেছেন, বৌদ্ধ ধর্মের মূল তত্ত্ব কি, বুদ্ধ কোন বাদী, কর্ম ও কর্মফল কি জিনিস এবং সম্যকদৃষ্টি-মিথ্যাদৃষ্টি কাকে?</p>
    <p class="txt">এইসব বিষয় প্রশ্ন করলে নিশ্চুপ থাকে। সেই বিষয়গুলো তারা বুঝেও না, জানেও না। শুধু তারা নয়, অনেক অভিভাবকও সেগুলো জানেন না, বুঝেন না । কারণ, তাদের ধর্মীয় শিক্ষা নেই, ত্রিপিটক পড়েন না । অথচ একজন বৌদ্ধ ও বৌদ্ধ পরিবারের সন্তান হিসেবে এই বিষয়গুলো নিতান্তই জানা আবশ্যক । একাডেমিক শিক্ষার পাশাপাশি যদি ছেলে-মেয়েরা ধর্মীয় শিক্ষা পায়, সেই ধর্মীয় শিক্ষার মাধ্যমে ছেলে-মেয়েরা ত্রিরত্নের গুণ, মাতাপিতার গুণ, শিক্ষা গুরুর গুণ,কর্ম ও কর্মফল সম্পর্কে জ্ঞাত হলে, সেই সন্তান-সন্ততিরা কখনও খারাপ পথে পা বাড়াবে না। কখনও মা-বাবার, শিক্ষা গুরু, ধর্মীয় গুরুর অবাধ্য হবে না। কখনও তাদের অবহেলা, অযত্ন, অসম্মান, অশ্রদ্ধা, অগৌরব করবে না, এবং কোনো মেয়ে নিজের জাত-ধর্ম ত্যাগ করে ধর্মান্তরিত হবে না । </p>
    <p class="txt">একজন সন্তানের আদর্শ জীবন বিনির্মানে ও নির্মল চরিত্র গঠনে তথা মানসিক সুখ-শান্তি জন্য ধর্মীয় শিক্ষা কত যে গুরুত্বপূর্ণ, আমার মনে হয় সিংহভাগ অভিভাবক, সুশীল সমাজ, ছাত্র-ছাত্রী সেটা এতটা অনুধাবন করতে পারে না । যার ফলে তারা ধর্মীয় বা নৈতিক শিক্ষা ব্যাপারে এতটা আগ্রহী নয় ।</p>
    <p class="txt"><span>অতএব, শ্রদ্ধাবান সচেতন অভিভাবকবৃন্দ ও সুধী সমাজ! আপনাদের ছেলে-মেয়েদের যদি খাঁটি আদর্শ ও আলোকিত মানুষ হিসেবে দেখতে চান, গড়ে তুলতে চান</span><span>—</span><span> তাহলে প্রাতিষ্ঠানিক শিক্ষা লাভের চাপ দেওয়ার পাশাপাশি নৈতিক ও ধর্মীয় শিক্ষার প্রতিও জোর দিতে হবে । বিহারে পাঠিয়ে না-দিলেও অন্তত প্রতি ঘরে ঘরে ছেলে-মেয়েদের নৈতিকতা, আদব-কায়দা, ভদ্রতা-নম্রতা, সৌজন্যতা, আন্তরিকতা, সামাজিকতা, আত্মসম্মানবোধ, বিবেকবোধ, বুদ্ধ ও বৌদ্ধ ধর্ম এবং ধর্মীয় রীতি-নীত, বন্দনা, পূজা, সম্যকদৃষ্টি, মিথ্যাদৃষ্টি সম্পর্কে শিক্ষা দিন, ধারণা দিন । </span></p>
    <p class="txt"><span>প্রত্যেক সন্তান আদর্শবান মানুষ হিসেবে গড়ে উঠুক</span><span>—</span><span>এই মঙ্গল কামনা করছি।</span></p>
    </div>
    <div class="react">
    </div>
    </div>
    <h1 class="title">ওহে, শুনছো? আমি যে তোমার নয়!</h1>
    <div class="post_box">
    <div class="post_txt">
    <p class="txt">[যারা আধ্যাত্মিক অভিযাত্রী, পারমার্থিক চিন্তায় নিমগ্ন এবং যাদের বুদ্ধের "অনাত্ম দর্শন তত্ত্ব" সম্বন্ধে প্রজ্ঞা আছে, কেবল তাদের জন্য এই লেখাটি। বাকিদের কাছে এ ধরনের লেখা কোনো মূল্য নেই]</p>
    <p class="txt"><span>আপনি যদি অন্য কারো বাড়িতে অতিথি হিসেবে বেড়াতে যান, সেখানে নিজের বলে কোনো জিনিস দাবি করতে পারবেন না। এমনকি ইচ্ছে মতো কোনো কিছু ব্যবহারও করতে পারবেন না। কারণ, আপনি দুই দিনের অতিথি মাত্র, সেই ঘরের মালিক নয়। দু'দিন পর নিজের গন্তব্য স্থলে খালি হাতে ফিরে আসতে হবে । আপনি যে একজন অতিথি সেটা ভুলে গিয়ে যদি বাড়ির মালিকের জিনিসগুলো "এটা আমার, ওটা আমার" বলে দাবি করেন, ইচ্ছে মতো জিনিসপত্রাদি ব্যবহার করে দেন</span><span>—</span><span>সেই বাড়ির লোকেরা আপনাকে মনে মনে হাসবে, এবং বলবে এ কেমন নির্লজ্জ অতিথি! সেই সাথে অসম্মানিতও হবেন এবং অন্যের কাছে একজন আকাট মূর্খ ব্যক্তি হিসেবে চিহ্নিত হবেন। কেন? কারণ, আপনি দুই দিনের অতিথি মাত্র । </span></p>
    <p class="txt"><span>আপনি যদি অতিথি হিসেবে মান-সম্মান রক্ষা করতে চান, বাড়ির লোকেরা আমাকে আদর-আপ্যায়ন ও ভালো ব্যবহার করুক, সেটা যদি আপনার একান্ত কাম্য হয় </span><span>—</span><span>তাহলে আপনি একজন সম্মানিত অতিথি ন্যায় সেখানে মান-সম্মানে, ভদ্র-নম্রভাবে থাকতে হবে। ইচ্ছে মতো কোনো কিচ্ছু ব্যবহার করতে পারবেন না। আচার-ব্যবহারে, কথা-বার্তায় কোনকিছু ব্যত্যয় ঘটলে মান-সম্মান ধুলোই মিশে যাবে। নয় কি?</span></p>
    <p class="txt">বাড়ি মালিকের জিনিসগুলো যতই "এটা আমার, ওটা আমার" বলে দাবি করবেন, আপনি ততই দুঃখ পাবেন, ইজ্জত চলে যাবে। শুধু তা নয়, হয়তো আপনাকে তাড়িয়েও দিতে পারে। ঠিক না!</p>
    <p class="txt"><span>অনুরূপভাবে তথাগত বুদ্ধও আমাদের বলেছেন, আমরাও নাকি স্রেফ এই বিশ্বজগতে দুই দিনের অতিথি হিসেবে আগমন করেছি মাত্র। দু''দিন পর আবার রিক্তহস্তে চলে যেতে হবে। আমরাও যদি নির্লজ্জ অতিথির ন্যায় এ সংসারে কোনো কিছু "এটা আমার, ওটা আমার" বলে দাবি করি, প্রজ্ঞাবান লোকেরা হাসবে, নির্লজ্জ বলবে এবং বহু দুঃখ পাবো। এইতো অনেকে দুঃখ পাচ্ছে, লজ্জিত হচ্ছে, মান-সম্মান চলে যাচ্ছে। ত্রিলোকশ্রেষ্ঠ তথাগত বুদ্ধের অনাত্ম দর্শন তত্ত্ব মতে পৃথিবীতে সকল দৃশ্য-অদৃশ্য বিষয়বস্তু আমাদের নিজস্ব নয়, সবই পরের (মারের) জিনিস। অথচ আমরা প্রতিনিয়ত "এটা আমার, ওটা আমার" বলে দাবি করছি। পরের জিনিস নিয়ে মশগুল হয়ে আছি। যার ফলে দুঃখ-কষ্ট আমাদের পিছু ছাড়ছে না। বারবার ঠকছি, লজ্জিত হচ্ছি, অসম্মানিত হচ্ছি, জন্ম হচ্ছি, মরছি। তথাগত বুদ্ধ একবার অনাথপিণ্ডিক শ্রেষ্ঠি কর্তৃক নির্মিত 'জেতবন বিহারে' তাঁর শিষ্যদের বলেছেন, "হে ভিক্ষুগণ, এই জেতবন বিহারে থাকা সমস্ত গাছ-বাঁশ, জিনিসপত্রাদি যদি কোনো ব্যক্তি এসে নিয়ে যায়, তখন কী তোমরা বলবে</span><span>—</span><span> ওই লোকটি আমাদের জিনিসগুলো নিয়ে যাচ্ছে, অথবা আমাকে নিয়ে যাচ্ছে? না, প্রভু! বলবো না। ভিক্ষুগণ, তোমরা যদি সেগুলো আমার বলে দাবি কর, তাহলে দুঃখ পাবে, তোমাদের মুক্তির পথে বাধা হয়ে দাঁড়াবে। কারণ, সেগুলো তোমাদের নিজস্ব জিনিস নয়। যা নিজের নয়, সেগুলো আমার বলে দাবি করবে না, পরিত্যাগ করে চলবে।</span></p>
    <p class="txt"><span>বুদ্ধ বলেছেন, মানুষের যাবতীয় দুঃখ সৃষ্টি হয় এই "আমি-আমার" ভ্রান্ত ধারণা থেকে। এই মহাবিশ্বে যত মারামারি, খুনোখুনি, হিংসাহিংসি, ঝগড়াঝাটি, রেষারেষি, মনোমালিন্য ঘটনা সংঘটিত হয়েছে বা হচ্ছে</span><span>—</span><span>সবই এই "আমি-আমার" মিথ্যাধারণা থেকে। আমাদের পরম কল্যাণমিত্র পূজ্য বনভান্তেও বলতেন</span><span>—</span><span> "আমি" বললে অজ্ঞান উদয় হয় এবং "আমার" বলে দাবি করলে কামনা-বাসনা (তৃষ্ণা) উৎপন্ন হয়। যেদিন আমাদের মন থেকে "আমি-আমার" এই মিথ্যাদৃষ্টি চিরতরে অপসৃত হয়ে যাবে, সেদিন থেকেই আমরা অনাবিল সুখময় জীবন লাভ করতে পারবো। নির্মূল হবে যাবতীয় দুঃখরাশি।" </span></p>
    <p class="txt"><span>এই দেহ-মন তার নিজস্ব ভাষায়, ইশারায় অনবরত আমাকে, আপনাকে বলে যাচ্ছে</span><span>—</span><span> "ওহে পুরুষ/নারী, তুমি এই দেহ-মনের মালিক নয়, এই স্ত্রী-পুত্র, গাড়ী-বাড়ি, জায়গা-জমি, ধন-দৌলত তোমার নয়। আমার বলে দাবি করবে না। তুমি দুই দিনের অতিথি মাত্র। পরের জিনিসগুলো আমার বলে দাবি করলে দীর্ঘকাল দুঃখ পাবে, লজ্জিত হবে।" আমরা কী দেহ-মনের সেই নীরব সুক্ষ্ম ভাষা, ইশারা বুঝতে পারি? বুঝতে পারি না বলে তো আমরা সতত এই দেহ-মন, এই স্ত্রী-পুত্র, এই গাড়ি-বাড়ি, এই ধন-সম্পত্তি "আমি ও আমার" ভ্রান্তধারণা নিয়ে অজ্ঞানতার গভীর আঁধারে ঘুমিয়ে আছি। ফলে প্রত্যেকে সংসারে দুঃখের মধ্যে দিনাতিপাত করতে হচ্ছে। </span></p>
    <p class="txt"><span>এই দেহ-মনের অনাত্মার আভাস এত যে গভীর, এত যে সুক্ষ্ম</span><span>—</span><span>যা ইন্দ্রিয়াসক্ত ও সুখাবিলাসী মানবগণের পক্ষে বুঝা, জানা সহজ কথা নয়, অত্যন্ত কঠিন। গুটিকয় জন মাত্র এই দেহ-মনের নীরব ভাষার ইঙ্গিত বুঝতে পারে</span><span>—</span><span>যারা প্রাত্যহিক জীবনে আধ্যাত্মিক চিন্তায় নিমগ্ন থাকেন। </span></p>
    <p class="txt">এই দেহ-মন যদি আপনার হতো তাহলে আপনার কথা মতো চলতো, ফিরতো এবং নিয়ন্ত্রণ করতে পারতেন। নয় কি? বরং আমরা প্রত্যেকে দেহ-মনের দ্বারাই নিয়ন্ত্রিত হই। আজকে সকালে ঘুম থেকে উঠে কী কী চিন্তা করেছেন বা কী কী চিত্ত উদয় হয়েছে সে-সব চিন্তা ও চিত্ত স্মরণ করতে পারেন কী? নির্ঘাত অধিকাংশই ভুলে গেছেন। কেন ভুলে গেছেন? দেহ-মন আপনার নহে বলে। এই দেহ-মন যদি আপনার হতো, তাহলে মনে রাখতে পারতেন কিংবা আপনার আয়ত্বাধীন হতো। আপনার নয় বলে তো বেমালুম ভুলে গেছেন। হারিয়ে গেছে বিস্মৃতির অতল গহ্বরে।</p>
    <p class="txt">আচ্ছা, আপনার কী ইচ্ছে করে না যে, সুস্থ শরীরে সবসময় খুশী, সুখী ও প্রফুল্ল মনে থাকতে? ইচ্ছে করলেও আপনি থাকতে পারেন না। মুহূর্তের মধ্যে দেহ-মনের সুখটি উধাও হয়ে সেখানে জায়গা করে নেয় রোগ-ব্যাধি, দুঃখ, অশান্তি, হতাশা। আবার সেই দুঃখ, অশান্তি, হতাশাও দীর্ঘক্ষণ থাকে না। বুদ্ধ বলেছেন, শারীরিক-মানসিক সকল সুখ-দুঃখ আবেগ, অনুভূতিগুলো ক্ষণিক। কেন দেহ-মনের সুখ-দুঃখ অনুভূতিগুলি স্থায়ীভাবে থাকে না? আপনার নহে বলে, নিজের আয়ত্বাধীন নয় বলে। কার্যকারণ নিয়মে সকল অনুভূতিগুলো আসে আর চলে যায়। এই সুখ-দুঃখ অনুভূতির উদয়-বিলয় নিষ্পেষনে সমগ্র মানব জাতি জর্জরিত। শুধু মানব জাতি নয়, একত্রিশ লোকভূমির অখিল সত্ত্বগণও এর আওতাভুক্ত।</p>
    <p class="txt">আচ্ছা, আপনার কি আজীবন চির তরুণ অবস্থায় থাকতে ইচ্ছে করে না? মনে হয় না, নিরোগী হয়ে আজীবন কালযাপন করতে? স্ত্রী-পুত্র নিয়ে আমোদ-প্রমোদে চিরকাল এই সংসারে বেঁচে থাকতে? নিশ্চয় প্রত্যেকের অন্তরে সেই তীব্র আকাঙ্খাগুলো আছে। কারোর মন চাই না, আমার এ দেহ জড়াগ্রস্থ হোক, ব্যাধিতে আক্রান্ত হোক। কেউ চাই না স্ত্রী-পুত্র ছেড়ে এই পৃথিবী থেকে বিদায় নিতে। অনিচ্ছা সত্ত্বেও এইসব ভোগ করতে হয়, সম্মুখীন হতে হয়। কারণ, এই দেহ-মন আমার বা আপনার নয় বলে।</p>
    <p class="txt">প্রকৃতির পরিবর্তনশীল অমোঘ বিধানে আমাদের দেহ-মনের আবেগ-অনুভূতিগুলো অনবরত নীরবে পরিবর্তিত হয়ে চলেছে। সেগুলো কারো কথা শুনে না, কারো কথা মানে না। কিন্তু, আমরা সেই পরিবর্তনশীল ধর্মকে দর্শন করতে পারি না। কেন পারি না? ওই যে "আমি-আমার" মোহ তমিস্র মন-চিত্তকে ঢেকে রেখেছে। যার ফল স্বরূপ অন্তরে প্রজ্ঞার দ্যুতি প্রস্ফুটিত হতে পারছে না। বুঝতে পারছি না বুদ্ধের "অনাত্ম তত্ত্বটি। দেখতে পাচ্ছি না, দেহ-মনের নীরব অনিত্য আভাসটি বা পরিবর্তনশীল ধর্মতাকে।</p>
    <p class="txt"><span>আপনি যদি প্রতিদিন শ্বাস-প্রশ্বাস নিয়ে মেডিটেশন অনুশীলন করেন, তখন একটু হলেও বুঝতে পারবে আপনার দেহ-মন যে নিজের নিজের নয়, নিজের আয়ত্বাধীন নয়। অবিরাম নাসিকা রন্ধ্রে শ্বাস-প্রশ্বাস নিত্য-নতুনরূপে ঢুকছে, বেরুচ্ছে। ঠিক মন-চিত্তটিও নিত্য-নতুনভাবে প্রতিমুহূর্তে উৎপন্ন হচ্ছে, বিলীন হয়ে যাচ্ছে। বিলয়ের পর উদয়, উদয়ের পর বিলয়</span><span>—</span><span>এই ভাঙ্গাগড়া খেলা অনির্বাণ অবধি চলতে থাকবে। ঠিক মহাসমুদ্রের উত্থান-পতনের উর্মির মতো। আমরা এই দেহ-মনের উদয়-বিলয় স্বভাবধর্মকে কেউ নিয়ন্ত্রণ করতে পারি না এবং কারো কথা শুনেও না, কারো কথা মানেও না।</span></p>
    <p class="txt"><span>একটু গভীরভাবে চিন্তা করে দেখুন, যেখানে দেহ-মনের সমস্ত অস্তিত্ব নিজের নয়, সেখানে আপনারা প্রতিদিন কী বলছেন? বলছেন</span><span>—</span><span> আমার স্ত্রী আছে, আমার স্বামী আছে, আমার পুত্র আছে, আমার কন্যা আছে, আমার জায়গা-জমি, গাড়ী-বাড়ী, ধন-সম্পদ আছে । আরও কত কী যে আমার আমার বলে দাবি করছেন, তার কোন ইয়ত্তা নেই। বুদ্ধ ধর্মপদে বলেছেন</span><span>—</span><span> আমার পুত্র আছে, আমার ধন আছে, এরূপ চিন্তা করে অজ্ঞ লোকেরা দুঃখ পায়। আপনি আপনার নহে, কীরুপে স্ত্রী-পুত্র কিংবা ধন আপনার হবে? </span></p>
    <p class="txt"><span>অনেকে হয়তো বলতে পারেন, আমার স্ত্রী-পুত্র, জায়গা-জমি, ধন-সম্পদ থাকতে কীভাবে কিচ্ছু নেই বলবো? নাকি অপরকে সবকিছু ত্যাগ করে সন্ন্যাসী হতাম? না, আপনাকে কোনকিছু ত্যাগ করে সন্ন্যাসী হতে হবে না, সবকিছু আপনার কাছে থাকবে। দুঃখ, দুশ্চিন্তা, হতাশা থেকে নিস্তার পাবার জন্য আপনাকে শুধু একটু কৌশলী হতে হবে। অর্থাৎ আপনার সবকিছু থেকেও জ্ঞাননেত্রে "আমার কিচ্ছু নেই" এ ভাব নিয়ে অনাসক্তভাবে থাকতে হবে। মনে মনে প্রজ্ঞাযোগে চিন্তা করতে হবে</span><span>—</span><span>এই স্ত্রী/স্বামী, পুত্র-কন্যা, গাড়ী-বাড়ী, ধন-সম্পত্তি সবই অসার, অনিত্য, দুঃখ, অনাত্ম। এইগুলো আমার নিজস্ব নয়, আমি এর মালিকও নই। আমি সেগুলো নিছক দুই দিনের অভ্যাগত হিসেবে ব্যবহার করছি। এইভাবে দর্শন করে থাকতে পারলে আপনার স্ত্রী-পুত্ররা অকালে চলে গেলে কিংবা কোনো কিছু বিষয়-সম্পত্তি ক্ষতি বা হারিয়ে গেলেও কখনো দুঃখ পাবেন না। কারণ, আপনি অনেক আগে জেনেছেন সেগুলো ঠুনকো, নিজের নয় এবং বিলকুল হারিয়ে যাবে। এভাবে অনাত্ম চিন্তায় প্রশিক্ষিত মন যথার্থ জ্ঞানে জীবন সুখী, সমৃদ্ধ ও সুন্দর হয়ে ওঠে। বুদ্ধের সমকালীন ধন কুবের অনাথপিণ্ডিত, মহা উপাসিকা বিশাখা, রাজা বিম্বিসার, পণ্ডিত চিত্ত গৃহপতি প্রমুখ বুদ্ধজ্ঞানে জ্ঞানী ব্যক্তিরা ও তাদের পরিবারের সকল সদস্যরাও সেরূপ অনাত্ম চিন্তা-ভাবনা করে অবস্থান করতেন। </span></p>
    <p class="txt">ঠিক তাঁরা পদ্মফুলের মতো অবস্থান করতেন। পদ্মফুল যেমন পানিতে জন্মায়, পানিতে বড় হয়, পানিতে বেঁচে থাকে, পানিতে ফোঁটে। কিন্তু কখনো সেই পদ্মফুল জল দ্বারা সিক্ত হয় না, পানিতে নিমজ্জিত থাকে না। সর্বদা পানির উপর ভাসমান অবস্থায় থাকে। ঠিক তদ্রুপ, বুদ্ধ জ্ঞানে জ্ঞানী শ্রদ্ধাবান উপাসক-উপাসিকারাও সংসারে স্ত্রী-পুত্র, ধন-সম্পত্তি, গাড়ী-বাড়ী, মান-সম্মান নিয়ে অবস্থান করলেও কখনো সেই পার্থিব বিষয়-সম্পত্তি নিয়ে আসক্ত হয়ে পড়ে থাকে না, মোহিত হয় না। পানিতে ভাসমান পদ্মফুলের মতো অনাত্ম জ্ঞানে নির্লিপ্ত অবস্থায় থাকে। যাদের দৃশ্যমান জড়জগৎ ও অদৃশ্যমান মনোজগতের পরিবর্তনশীলতা ও অনাত্ম তত্ত্ব সম্পর্কে প্রজ্ঞার অভাব, তারা শিক্ষা-দীক্ষা, গাড়ী-বাড়ী, ধন-দৌলত, স্ত্রী-পুত্র, রূপ-সৌন্দর্য ইত্যাদি বিষয়-বস্তু নিয়ে অহংকার করে থাকে এবং সেগুলো নিয়ে তীব্রভাবে অভিভূত হয়। ফলশ্রুতিতে তারা দুঃখ-অশান্তি ভোগ করে বেশি।</p>
    <p class="txt"><span>এই "আমি-আমার" ভ্রান্তধারণাটি যার অন্তরে যত বেশি গভীরে প্রোথিত কিংবা যার স্ত্রী-পুত্র ও পার্থিব ধন-সম্পত্তির প্রতি আসক্তি প্রবল</span><span>—</span><span>তার ততবেশি দুঃখ, অশান্তি, দুশ্চিন্তা। যে যত বেশি "আমি-আমার" গন্ডি থেকে বেড়িয়ে আসতে পারে কিংবা দমন করতে পারে, তার ততই সুখ-শান্তি, ততই দুশ্চিন্তামুক্ত। বৌদ্ধ ভিক্ষুরা (সবাই নয়) এই অনাত্ম চিন্তায় নিমগ্ন থাকেন বলে তো, তাঁরা সতত অনাবিল মানসিক সুখে-শান্তিতে অবস্থান করেন।</span></p>
    <p class="txt"><span>প্রত্যেকের অন্তরে অনাত্ম জ্ঞান জাগ্রত হোক</span><span>—</span><span>এই মঙ্গল কামনা করছি।</span></p>
    </div>
    <div class="react">
    </div>
    </div>
    <h1 class="title">আসুন, প্রত্যেকে মৃত্যু ভাবনায় নেমে পড়ি</h1>
    <div class="post_box">
    <div class="post_txt">
    <p class="txt">পৃথিবীর সকল মানুষ মৃত্যু ভয়ে ভীত, সন্ত্রস্ত। জগতে এমন কোন প্রাণী নেই, যা মৃত্যুকে ভয় করে না। মৃত্যুদুঃখ খুব ভয়ঙ্কর। মৃত্যুর কথা ভাবলে প্রত্যেকের বুক থেকে এক দীর্ঘশ্বাস বের হয়, মন ভয়ে শিউরে ওঠে । ভয় করলেও আজ নয় কাল সেই অনিবার্য নিষ্ঠুর সত্য মৃত্যুর মুখোমুখী হতে হবে । মৃত্যুপাশ থেকে আমরা কেউ মুক্ত নয় । তাকে কেউ অতিক্রম করে যেতে পারে না । খোদ ভগবান বুদ্ধও ।</p>
    <p class="txt"><span>মানুষের জীবন প্রদীপ হচ্ছে জ্বলন্ত মোমবাতির মতো । জ্বলন্ত মোমবাতি যেমন যে কোন মুহূর্তে বাতাসের ঝাপটায় নিভে যেতে পারে । তেমনি মানুষের জীবন প্রদীপও এক মিনিটের গ্যারান্টি নেই। যেকোন দুর্ঘটনায় পরপাড়ে চলে যেতে পারে । মানুষের জীবনের পরমায়ু হল, শীতকালে তৃণ গচ্ছিত শিশির বিন্দুর মতো । শীতের শিশির বিন্দুগুলো যেমন ক্ষণিকের তরে বিকশিত হয় কেবল</span><span>—</span><span>যা সূর্যোদয়ের সাথে সাথে মিলিয়ে যায়, কোন চিহ্ন থাকে না। তেমনি মানুষও জন্ম গ্রহণের সাথে তার পরমায়ু কমতে থাকে, যেকোনো মুহূর্তে ফুরিয়ে যেতে পারে। মানুষের জীবন হচ্ছে, মাটির তৈরী কলসীর মতো । মাটির তৈরী কলসী যেমন এক মুহূর্তও বিশ্বাস নেই, যে কোন মুহুর্তে হাত থেকে ঝড়ে পড়ে ছারখার হতে পারে অথবা কোথাও বাড়িখেয়ে ভেঙ্গে যেতে পারে। ঠিক তদ্রুপ মানুষের জীবনও এক মুহূর্ত বিশ্বাস নেই, যেকোনো আঘাতে মৃত্যু হতে পারে ।</span></p>
    <p class="txt">মৃত্যু কাউকে দয়া বা পরোয়া করে না। রাজা-মন্ত্রী, সাধু-সন্ন্যাসী, ধনী-গরীব, সুন্দর-অসুন্দর, খ্যাতিমান, খ্যাতিহীন, ক্ষমতাবান, ক্ষমতাহীন, শিশু, কিশোর, যুবক, প্রৌঢ়, বৃদ্ধ, সহায়-অসহায় মৃত্যুর কাছে সকলেই সমান । সময় আসলে সবাইকে পালাক্রমে পরপাড়ে নিয়ে যায়। এই অলংঘনীয় অমোঘ বিধানকে আমরা কেউ অতিক্রম করতে পারি না।</p>
    <p class="txt"><span>আজ যাদেরকে দু'নয়নে দেখতে পাচ্ছেন, কাল হয়তো তাদের সাথে দেখা নাও হতে পারে। আজ যাদের সাথে কথা-বার্তা বলছেন, গল্প-গুজব করছেন, একসাথে চলাফেরা, খাওয়া-দাওয়া করছেন, স্ত্রী-পুত্রের সাথে হাসি-খুশিতে মশগুল হয়ে আছেন; একই বিছানায় ঘুমাচ্ছেন, জীবনের সুখ-দুঃখ, আনন্দ-বেদনা, সাফল্য-ব্যর্থতা বিভিন্ন বিষয় শেয়ার করছেন; আগামীকাল হয়তো সেই মুহূর্তগুলো মানুষের অন্তরে শুধু স্মৃতি হয়ে থাকবে, যখন আপনি চলে যাবেন ওই না ফেরার দেশে। আবার সেই সুখ-দুঃখ, আনন্দ-বেদনার আবেগীয় স্মৃতিগুলো মানুষ কিছু দিন স্রেফ মনে রাখে। কালের বিবর্তনে মানুষ সবকিছু ভুলে যায়</span><span>—</span><span>এটাই পরিবর্তনশীল জগতের চিরন্তন নিয়ম। জীবনের এই অবশ্যম্ভাবী বিষয়গুলো জীবনে কেউ কখনো ভেবে দেখেছেন? </span></p>
    <p class="txt">জীবনের সবকিছুকে ঠুনকো ভাবুন । মৃত্যু এত যে নিষ্ঠুর অনিচ্ছা সত্ত্বেও সবাইকে প্রিয় মা-বাবা, ভাই-বোন, স্ত্রী-পুত্র, আত্মীয়-স্বজন, পাড়া-প্রতিবেশী, বন্ধু-বান্ধব ও সমস্ত বিষয়বস্তু থেকে বিচ্ছেদ করে দেয়। বুদ্ধ বলেছেন, এই পরিবর্তনশীল জগতে আমরা শুধু দুই দিনের তরে একে-অপরেকে আতিথ্য হিসেবে গ্রহণ করেছি। ঘুর্ণয়মান সংসার চক্রে কেবল ক্ষণিকের জন্য পথের দেখা পথের পরিচয় ঘটেছে তাদের সাথে। </p>
    <p class="txt">মৃত্যুর কোনো সময়-অসময় নেই। কাকে কখন কোন সময়ে নিয়ে যায়, আমরা কেউ আগাম বলতে পারি না। কোথায় আমাদের মরণ হবে, কীভাবে মৃত্যু হবে এবং মরণের পর কোথায় জন্ম নেবো, তাও কারোর জানা নেই। আমরা সবাই শুধু একটা কথা জানি, সেটা হল, আমরা প্রত্যেকে নিশ্চিত কোন না কোন সময় মরবই। এই তো সমাজের চারপাশে আমাদের চোখের সামনে প্রতিদিন কেউ না কেউ পরপাড়ে চলে যাচ্ছে। যে বিদায় নিচ্ছে সে আর ফিরে আসছে না। কেউ রোগের যন্ত্রণায়, কেউ দুর্ঘটনায়, কেউ বয়সের টানে। তবু আমরা চিন্তা করি না যে, আমাদেরও যে কোন সময় তাদের ন্যায় মৃত্যু হতে পারে। কখনো ভাবি না, যে কোন মুহূর্তে আমার এই সজীব দেহটিও কাষ্ঠখন্ধের মতো সাদা কাপড়ে ঢাকা অবস্থায় নিথর হয়ে পড়ে থাকবে। </p>
    <p class="txt">আমরা যাকে এক মুহূর্ত চোখের আড়াল করতে চাই না বা সবচেয়ে যাকে বেশি ভালবাসি, হঠাৎ যদি আমাদের কারো মৃত্যু হয়, সেই প্রিয় মানুষেরা সবার আগে আমাদের ঘর থেকে বাহির করে দেবে মৃতদেহের দুর্গন্ধে। শ্বশানে পুড়ে ফেলে আসবে, চিতাই আগুন ধরিয়ে দিয়ে। অথচ সেই প্রিয় মানুষেরা জীবিতবস্থায় কত আদর-যত্ন করেছেন। নিয়তির এই অনিবার্য অপ্রিয় সত্যগুলো কখনো কেউ ভেবে দেখেছেন? </p>
    <p class="txt">মানুষের কাজ-কর্ম, কথা-বার্তা, চলা-ফেরা, আচার-আচরণ দেখলে আমার তো মনে হয় অধিকাংশই মানুষ সেই সত্য বিষয়গুলো কখনো ভেবে দেখে না। যদি ভাবতো, তাহলে মানুষে মানুষে হিংসাহিংসি, রেষারেষি, গালাগালি, দলাদলি, দ্বন্দ্ব-সংঘাত ও নানা ঘৃণ্য পাপ কর্ম সম্পাদন করত না। সবাই পুণ্যকর্ম সম্পাদনে, সদাচরণে ও জ্ঞান অর্জনের প্রতি নিজেকে আত্মনিয়োগ করত। এই মহাবিশ্বের ৯০-৯৫% মানব রঙ্গে-রসে, হেলায়-খেলায়, কামনা-বাসনায়, চাওয়া-পাওয়ায় ও নানা পার্থিব স্বার্থ চিন্তায় নিমজ্জিত। সংসার মোহে সবাই বিমোহিত। ওদিকে কারোর কিন্তু হুশ নেই, মৃত্যু একদম আমাদের পাশে ওৎ পেতে বসে আছে শেষ ছোবল মারার জন্য। </p>
    <p class="txt"><span>মানুষ চারপাশে প্রতিদিন কত মৃত্যুর মিছিল দেখছে; কত শত শত স্বজনহারা মানুষের সকরুণ বুকফাঠা আর্তনাদ শুনছে; কত জড়াগ্রস্থ, কত কঠিন ব্যাধিতে আক্রান্ত মানুষের যন্ত্রণার চিৎকার শুনছে; প্রতিদিন কত শত ইলেকট্রনিক মিডিয়ায়, প্রিন্টস মিডিয়ায় ও সোশ্যাল মিডিয়ায় পাতায় ভেসে উঠছে</span><span>—</span><span>সংবেগ উদ্রেককারী প্রিয়জন হারা মানুষের হৃদয় বিদারক অশ্রুসিক্ত কান্নার ছবি। শোকে কাতর ও বেদনায় বিধুর মর্মান্তিক এত দুঃখের দৃশ্য দেখেও তবু কেন মানুষের অন্তরে দুঃখ সত্য জ্ঞান, দুঃখ মুক্তির চেতনা জাগ্রত হয় না? তবু কেন পুণ্যকর্মের প্রতি মানুষের চিত্ত আকৃষ্ট হয় না? তবু কেন মানুষ মানুষে দলাদলি, গালাগালি, হিংসাহিংসি করছে? এর একমাত্র কারণ হলো, মোহ নামক তমিস্র অন্তরকে ঢেকে রেখেছে বলে। জ্ঞানহীন মানুষ চোখ থেকেও অন্ধবৎ। মানুষের মন কী আশ্চর্য! প্রাত্যহিক জীবনে এত মৃত্যুর মিছিল দেখছে, তবুও নাক ডেকে গভীর ঘুমে পড়ে আছে। এর চেয়ে অজ্ঞানতা মানুষের কি আর হতে পারে ! কবে মানুষের অজ্ঞান অন্ধকারে আবৃত মন-চিত্তে বুদ্ধজ্ঞান জাগ্রত হবে ?</span></p>
    <p class="txt"><span>জীবন অনিশ্চিত কিন্তু মরণ নিশ্চিত</span><span>—</span><span> এই চিরন্তন সত্য কথাটি ভেবে জ্ঞানীরা সর্বদা অপ্রমত্ত থেকে নিজের ও অপরের কল্যাণের জন্য প্রাত্যহিক জীবনে কিছু না কিছু একটা ভালো কাজ করার চেষ্টা করেন। বুদ্ধ বলেছেন, এই জগৎ সতত রোগ-ব্যাধি, জরা, মরণ, শোক-বিলাপ, লোভ, দ্বেষ, মোহের আগুনে দাউ দাউ করে অনবরত জ্বলছে। যারা জ্ঞানী ব্যক্তি তারা এই জ্বলন্ত সংসার থেকে অতিসত্ত্বর পুণ্য অর্জন, চরিত্র শোধন ও জ্ঞান লাভ করার চেষ্টা করেন। কিংবদন্তি অহিংসাবাদী নেতা মহাত্মাগান্ধী বলেছেন, "এমনভাবে সৎকর্ম করো, যেন আগামীকাল মারা যাবে; এমনভাবে অধ্যায়ন করো, যেন তোমার সময় নাই।" এই ধরনের জীবনমুখী সারগর্ভ কথাগুলো মহৎ মানুষের চিন্তা-ভাবনার অন্তর থেকে চলে আসে ।</span></p>
    <p class="txt"><span>খাও-দাওয়া, ফূর্তি করা, এদিক-ওদিক ইচ্ছামত উম্মত্তভাবে চলাফেরা করা, ঘুমানো</span><span>—</span><span>সেটা মানব জীবন নয়। সেটা পশুর জীবন। একমাত্র পশুরা খাই আর ঘুমায়, এবং সারাদিন খাদ্যের জন্য, ফূর্তির জন্য বিভিন্ন স্থানে দৌড়াদড়ি করে। তাদের কোন জ্ঞানচর্চা নেই, চরিত্র শোধনের চিন্তা নেই, পুণ্য করার চেতনা নেই, পরকালের ভাবনা নেই। মানব জীবনে আসার উদ্দেশ্য হল, জ্ঞানচর্চা করা, সত্যকে উপলব্ধি করা, চরিত্রকে পবিত্র করা এবং আমরণকাল সত্যপথে চলে নিজের ও অপরের জন্য মঙ্গলের জন্য কিছু সৎ কাজ করে যাওয়া। শুভকর্ম, শুভ চিন্তা, প্রজ্ঞাচর্চা, নির্মল চরিত্র গঠন ও সত্য উপলব্ধির মধ্যদিয়ে অন্তরে যে আনন্দ অনুভূতি সঞ্চার হয়, সেটা মানবের প্রকৃত আনন্দ। এহেন বিশুদ্ধ অনুভূতির অনুভবে জ্ঞানীরা জীবনকে উপভোগ করেন। গ্রীক মহাকবি হোমার বলেছেন</span><span>—</span><span> "অসৎ আনন্দের চেয়ে পবিত্র বেদনা করা অনেক মহৎ।"</span></p>
    <p class="txt"><span>মানুষ এমনভাবে বেহুশ অবস্থায় থাকে, এমনভাবে আনন্দ-ফূর্তি করে, এমনভাবে জীবন-যাপন, চিন্তা-ভাবনা করে, দেখলে মনে হয় যেন চিরকাল এই পৃথিবীতে বেঁচে থাকবে। মনে হয় যেন কোনদিন মরবে না। অথচ প্রতিমুহূর্তে মরণ সবাইকে বরণ করার জন্য প্রস্তুতি নিয়ে বসে আছে</span><span>—</span><span>সেদিকে কিন্তু কারোর খেয়াল নেই। মনে রাখা দরকার, আমরা মৃত্যুকে ভুলে গেলেও, মৃত্যু কিন্তু আমাদের ভুলে যায় না। সে সর্বদা আমাদের আশেপাশে ঘুরাফেরা করছে, সুযোগ পেলে আপনাকে/আমাকে পরপাড়ে পাঠিয়ে দেবে । যদিও আমরা জ্ঞানের অভাবে তাকে দেখতে পাচ্ছি না। এই কথাগুলো কিন্তু কাউকে ভয় দেখানোর জন্য নয়, যেগুলো প্রত্যেকের জীবনে অবশ্যম্ভাবীরূপে ঘটবে, স্রেফ সেই কথা হচ্ছে।</span></p>
    <p class="txt"> সত্যি, যারা প্রতিদিন মৃত্যু চিন্তা করে বা অপরের নিথর মৃত দেহ দেখে অনিত্য ভাবনা করে, তাদের অন্তরে সৎ ভাবনাগুলো সবসময় জাগ্রত থাকে। মৃত্যু চিন্তাশীল ব্যক্তিদের চিত্তে সংসারের প্রতি বীতস্পৃহা জাগে, পাপের প্রতি লজ্জা-ভয় উৎপন্ন হয়, কারোর সাথে মনোমালিন্য, হিংসাহিংসি, ঝগড়া করার ইচ্ছা জাগে না। তাদের কুশল কর্মে আত্মনিয়োগ করার জন্য চিত্তের মধ্যে বলবতী শ্রদ্ধা উৎপন্ন হয়। মৃত্যু চিন্তায় নিমগ্ন মানুষের মৃত্যুভয় থাকে না এবং তাঁরা সৎজ্ঞানে মৃত্যু বরণ করে। আপনাদের যার (মরণ) সাথে অবশ্যম্ভাবীরূপে মুখোমুখি হতে হবে, তাকে কিভাবে মোকাবেলা করবেন, শীঘ্রই আগাম প্রস্তুতি নিন। যারা মরণ চিন্তা করে না, তারা বেহুশ হয়ে মৃত্যু বরণ করে।</p>
    <p class="txt"><span>আপনি হয়তো সারাদিন জীবন জীবিকার তাগিদে চাষবাস, চাকরি, ব্যবসা ও নানা কর্ম ব্যস্ততায় মৃত্যু চিন্তা করতে ভুলে যান। অন্তত প্রতিদিন ঘুমানোর আগে অথবা তাড়াতাড়ি প্রত্যুষে ঘুম থেকে উঠে নিরালায় বসে নিম্নের কথাগুলো গভীরভাবে একটু ভাবুন। পূর্বে এই কথাগুলো বলা হয়েছে, তবুও আরো একবার বলে দিচ্ছি</span><span>—</span></p>
    <p class="txt"><span>আজ জীবিত আছি বটে, আগামীকাল হয়তো বেঁচে থাকবো না; আজ যাকে দেখতে পাচ্ছি, হয়তো এটা আমার তার সাথে শেষ দেখা হতে পারে; আজ যার সাথে উঠা-বসা করছি, খাওয়া-দাওয়া করছি, হয়তো আগামীকাল এইগুলো নাও হতে পারে। কারণ, জীবন অনিশ্চিত কিন্তু মরণ নিশ্চিত। অতীতেও অসংখ্য মানুষ মৃত্যুবরণ করেছে, বর্তমানেও প্রতিদিন কেউ না কেউ মরে যাচ্ছে এবং যারা বেঁচে আছে ভবিষ্যতে তারাও পালাক্রমে মরবে। সুতরাং আমিও নির্ঘাত মরবই</span><span>—</span><span>আজ নয় কাল। আমি যদি দৈবাৎ মরে যায়, আমার সঙ্গে কোন কিচ্ছু নিতে পারবো না</span><span>—</span><span>এই মা-বাবা, ভাই-বোন, আত্মীয়-স্বজন, বন্ধু-বান্ধব, গাড়ী-বাড়ী, জায়গা-জমি, ধন-সম্পদ সবই পড়ে থাকবে। আমার মরণের সাথী হবে স্রেফ ভাল-মন্দ কর্মফলগুলো। ভাল কর্ম করলে আমার সুগতি হবে আর যদি খারাপ কর্ম করি দুর্গতি হবে। আমি একা এসেছি একাই চলে যাবো। এভাবে ওহো সংসার অনিত্য! ওহো সংসার অনিত্য! বলে মনে মনে উক্ত সংবেগ জাগানো কথাগুলো নির্জন স্থানে বসে একলা ভাবুন। কিছুদিন এইভাবে ভাবনা করলে দেখবেন, আপনার সংসার মোহে মোহিত মন ও নানা সাংসারিক চিন্তায় জটাযুক্ত অশান্ত চঞ্চল চিত্তটি শান্ত থেকে শান্ততর হচ্ছে। লাভ করবে কলুষতামুক্ত নির্মল অপার মানসিক সুখ। বুদ্ধজ্ঞান অনিত্য, দুঃখ,অনাত্ম সম্বন্ধে একটু একটু উপলব্ধি করতে পারবে।</span></p>
    <p class="txt">অতএব, জীবনে কার কখন সন্ধ্যা ঘনিয়ে আসে নির্দিষ্ট করে বলার সুযোগ নেই। তাই সময় আর অপচয় নয়। দেরি না করে এক্ষুনি মরণস্মৃতি ভাবনায় নেমে পড়ুন।</p>
    <p class="txt">প্রত্যেকের অন্তরে সত্যবোধ জাগ্রত হোক।</p>
    </div>
    <div class="react">
    </div>
    </div>
    <h1 class="title">যিনি ক্ষমাশীল তিনিই মহৎ</h1>
    <div class="post_box">
    <div class="post_txt">
    <p class="txt">আমরা সেই ছোটকাল থেকেই একটি কথা শুনে আসছি এবং অনেক পাঠ্য-অপাঠ্য বইয়েও পড়েছি "ক্ষমা মহত্বের লক্ষণ" এ কথাটি । কিন্তু কয়জনে আমরা ক্ষমা করতে শিখেছি ? অথবা কতজন মানুষের অন্তরে সেই মহৎ "গুণটি" প্রতিষ্ঠিত হয়েছে ? নিজেকে একটু পরখ করে দেখুন ।</p>
    <p class="txt"> "ক্ষমা মহত্বের লক্ষণ" এই সুখ-শান্তির সদর্থক মহান আপ্তবাক্যটি কেবল বইয়ের মধ্য সীমাবদ্ধ আছে, মুষ্ঠিমেয় ব্যক্তি ছাড়া অধিকাংশই মানুষের জীবনে এর কোনো প্রতিফলন দেখা যায় না । মানব জাতি আজ ক্ষমার পরিবর্তে প্রতিশোধ স্পৃহায় ব্যতিব্যস্ত । সিংহভাগ মানুষের হৃদয়ের গুহা থেকে "ক্ষমা" শব্দটি গায়েব হয়ে গেছে, সেখানে স্থান দখল করে নিয়েছে প্রতিহিংসা, প্রতিশোধ অপশব্দগুলো । </p>
    <p class="txt">ক্ষমা কাকে বলে ? কেউ ভুল-অপরাধ, অন্যায়-অত্যাচার ও ক্ষতি করলে তাকে প্রতিশোধ নেওয়ার মতো ক্ষমতা থাকা সত্ত্বেও ভালবাসা দেখিয়ে ও তার প্রতি সহনশীলতা, উদারতা প্রদর্শন করাকে ক্ষমা বলে । ক্ষমাশীল ব্যক্তির আরও একটি লক্ষণ হল, আঘাতকারীকে ক্ষমা করার পাশাপাশি নিজে কোনো ভুল-অপরাধ করে থাকলে অপরের নিকট অকপটে ভুল-অপরাধ স্বীকার করে নিয়ে মাফ চাওয়া । আমরা সমাজের ওই ব্যক্তিকেই মহৎ গুণের অধিকারী বলি, যার মধ্যে ক্ষমা করা ও ক্ষমা চাওয়ার সৌজন্যতা আছে ।</p>
    <p class="txt">কাউকে ক্ষমা করা ও নিজের ভুলের জন্য ক্ষমা চাওয়া এই সুন্দর মানবীয় ক্ষমা গুণদ্বয়টি অতীব মহৎ, এবং সেই মহৎ গুণগুলো যারা উদার মনের অধিকারী ও জ্ঞানী-পণ্ডিতগণের হৃদয়ের গুহায় বাস করে । ক্ষমা এমন একটি মহৎ গুণ যে, যা মানব সমাজকে সুখে-শান্তিতে সহাবস্থানে থাকতে সাহায্য করে থাকে । অন্যদিকে প্রতিশোধ, প্রতিহিংসা স্পৃহা এমন একটি খারাপ দিক যে, যা ব্যক্তি, পরিবার, সমাজ, জাতি, দেশকে সংকট ও ধ্বংসের দিকে ঠেলে দিয়ে থাকে । গুণীজনেরা বলেন, ক্ষমা করা মানবিক, ক্ষমাহীন পাশবিক । ক্ষমা স্বর্গীয়, ক্ষমাহীন নারকীয় । তথাগত বুদ্ধ বলেছেন, "হে ভিক্ষুগণ, এই দুইজন ব্যক্তি মূর্খ কে ? যে নিজের দোষ দেখে না এবং যে অন্যের দোষ স্বীকারকারীকে ক্ষমা প্রদর্শন করে না । "হে ভিক্ষুগণ, এই দুইজন ব্যক্তি জ্ঞানী, যে নিজের দোষ দেখে এবং যে অন্য দোষ স্বীকারকারীকে ক্ষমা প্রদর্শন করে । ( অ.নি. ১.২২)</p>
    <p class="txt"><span>বর্তমানে যুগে কোন ব্যক্তি অন্যায়-অপরাধ করলে মানুষ তাকে ক্ষমার পরিবর্তে শাস্তি দিয়ে, প্রতিশোধ নিয়ে আরও বেশি অপরাধ জগতে ঠেলে দিয়ে থাকে । বর্তমান সমাজের সর্বক্ষেত্রে এই ক্ষমাহীন প্রবণতা দেখা যাচ্ছে । প্রায় মানুষের মুখ থেকে একটা কমন কথা শুনা যায়, সেটা হল</span><span>—</span><span> অপরাধীর নাকি কোনো ক্ষমা নেই । এই 'ক্ষমা নেই' এর মনোভাব থেকেই মানুষের অন্তর জগতে একে-অন্যের প্রতি প্রতিশোধের স্পৃহা ও ক্ষতি করার দুষ্ট চিন্তা উদ্ভব ঘটে । যার ফলে সমাজে, দেশে অনেক অনাকাঙ্খিত হিংসাত্মক, ধ্বংসাত্মক ঘটনা জন্ম হয়, সৃষ্টি হয় পরস্পর মনে শত্রুতার বীজ । </span></p>
    <p class="txt"> যারা মূর্খ, অনুদার, ক্রোধী, প্রতিশোধমনা, প্রতিহিংসাপরায়ণ তারা কখনও কাউকে ক্ষমা করতে পারে না এবং কারোর নিকট ক্ষমা চাইতেও পারে না । তাদের অভিধানে ক্ষমা-মৈত্রী ইতিবাচক শব্দগুলো অনুপস্থিত । তারা স্রেফ প্রতিশোধ নিতে জানে, ক্ষমা দিতে নয় । অজ্ঞলোকেরা মনে করে শক্তি থাকতে আঘাতকারীকে ক্ষমা করা মানে কাপুরুষতা, আর কারো নিকট ক্ষমা চাওয়া অর্থ ছোট হওয়া, মাথানত করা । সেজন্য তাদের কেউ ক্ষতি করলে কিংবা কটু কথা বললে প্রতিশোধের নেশায় বিভোর হয়ে থাকেন । ক্ষমার বদলে প্রতিশোধ নিতে পারলে তারা জয়ী হয়েছেন মনে করে, এবং তৃপ্তিবোধ করে ।</p>
    <p class="txt">তবে পণ্ডিতেরা বলেন, কাউকে ক্ষমা করা কিংবা কারো নিকট ক্ষমা চাওয়ার অর্থ কাপুরুষতা বা ছোট হওয়া, মাথানত করা নয়, বরং নিজের মহত্বকে প্রকাশ করা, এবং নিজেকে একজন বিনয়ী ও ভদ্র মানুষ হিসেবে পরিচয় দেওয়া । সেজন্য পণ্ডিতেরা কোনো ভুল-অপরাধ করে থাকলে তা শীঘ্রই অকপটে স্বীকার করে নির্দ্বিধায় ক্ষমা চেয়ে নেন । আর নিজেকে কেউ করলেও সেই আঘাতকারী ক্ষমা চাক বা না চাক মৈত্রী-করুণা বিগলিত চিত্তে ক্ষমা করে দেন । প্রাজ্ঞ ব্যক্তিরা ছোট জনের কাছে হোক বা বড় জনের কাছে হোক ক্ষমা চাইতে কোনো লজ্জাবোধ করেন না । ছোট-বড় তাদের কাছে বিবেচ্য বিষয় নয়, ক্ষমা করা, ক্ষমা চাওয়া এবং আঘাতকারীকে ভালবাসা দেওয়া তাদের সহজাত ধর্ম । তদ্বেতু জ্ঞানী-পণ্ডিতেরা ক্ষমা-মৈত্রীগুণের দ্বারা মানুষের মনোমন্দিরে জায়গা করে নেন, সবাই তাদের ভালবাসেন ।</p>
    <p class="txt">তাদের গুণকীর্তন, সুযশ, সুকীর্তি সর্বত্রই ছড়িয়ে পড়ে । মানব সমাজে দীর্ঘকালব্যাপী তাদের সুনাম দেদীপ্যমান হয়ে বেঁচে থাকে । বুদ্ধ বলেছেনে, "হে ভিক্ষুগণ, ক্ষমাশীল ব্যক্তির পাঁচটি আনিশংস (সুফল) আছে, সেগুলো কি কি ? সে বহু জনের প্রিয়পাত্র হয়, তাঁর শত্রু থাকে না, তাকে সকলেই প্রশংসা করে, সৎজ্ঞানে মৃত্যুবরণ করে এবং মরণের পর সুগতিপ্রাপ্ত হয় । বুদ্ধ আরও বলেছেন, "হে ভিক্ষুগণ, ক্ষমাহীন বা ক্ষান্তিহীনের পাঁচ প্রকার কুফল আছে। সেগুলো কি কি ? সে মানুষের অপ্রিয় ও অমনোজ্ঞ হয়, শত্রুবহুল হয়, অনেক মানুষের নিন্দার পাত্র হয়, অজ্ঞান অবস্থায় মৃত্যুবরণ করে এবং মরণের পর দুর্গতিপ্রাপ্ত হয় । ( অ.নি.৫.২১৫ )।</p>
    <p class="txt">এবার আসুন, একজন মহান ব্যক্তির ক্ষমাশীলতার শিক্ষনীয় কাহিনী শুনি । সে মহান ব্যক্তিটি আর কেউ নয়, তিনি হলেন আপনার, আমার ও সবার সুপরিচিত কিংবদন্তি দক্ষিন আফ্রিকার সাবেক প্রেসিডেন্ট প্রয়াত নেলসন মেন্ডেলা । দক্ষিন আফ্রিকার রাষ্ট্রপতি হওয়ার পর একবার নেলসন মেন্ডেলা দেশে আনাচে কানাচে ঘুরতে ঘুরতে নিজের সুরক্ষা কর্মীদের সাথে এক রেষ্টুরেন্টে খাবার খেতে গিয়েছেলেন । সবাই নিজের নিজের পছন্দ মাফিক খাবার অর্ডার দিয়েছিলেন, এবং সবাই খাবার আসার অপেক্ষায় ছিলেন । সে সময় রাষ্ট্রপতি মেন্ডেলার সামনের টেবিলে অন্য একজন ভদ্র ব্যক্তিও অর্ডার দেওয়া খাবার আসার জন্য অপেক্ষা করছিলেন । নেলসন মেন্ডেলা নিজের সুরক্ষা কর্মীদের ডেকে বললেন, ওই ভদ্র ব্যক্তিকেও ডেকে আমাদের টেবিলে বসান, সবাই একসাথে খাবার খাবো । রক্ষাকর্মীরাও মেন্ডেলার কথা মতো তাকে (ভদ্রলোককে) ডেকে এনে বসিয়ে দিলেন রাষ্ট্রপতির টেবিলে ।</p>
    <p class="txt">এরপর অর্ডার করা খাবার আসলে সবাই খেতে শুরু করলেন । সে লোকটিও নিজের অর্ডার করা খাবার খাচ্ছিলেন । কিন্তু খাবার সময় তাঁর দুটো হাত খুব বেশি কাঁপছিল । কোনো রকমে খাবার সমাপ্ত করে সে ব্যক্তি রাষ্ট্রপতি মেন্ডেলার দিকে শির ঝুঁকিয়ে সম্মান প্রদর্শন করে বের হয়ে চলে গেলেন এবং মেন্ডেলা সেই ভদ্রলোকটির খাবারের বিলটাও দিয়ে দিলেন । সে ভদ্র লোকটি চলে যাওয়ার পর রাষ্ট্রপতি মেন্ডেলার সুরক্ষা কর্মীরা মিস্টার মেন্ডেলাকে বলেছিলেন, "স্যার, লোকটি বোধই খুব অসুস্থ । খাওয়ার সময় লাগাতার তাঁর দুটো হাত খুব জোরে কাঁপছিল এবং নিজেও কাঁপতে কাঁপতে টেবিলে বসেছিল ।</p>
    <p class="txt"><span>তখন রাষ্ট্রপতি মেন্ডেলা তাঁর সুরক্ষা কর্মীদের বললেন</span><span>—</span><span> 'না, লোকটি অসুস্থ নয়, একদম সুস্থ স্বাভাবিক মানুষ । তিনি ছিলেন সেই জেলখানার অফিসার, যেখানে কয়েদী বানিয়ে আমাকে রাখা হয়েছিল । সেই সময় এ ভদ্র লোকটি আমাকে খুব অসহনীয়ভাবে নির্যাতন করতেন । আমি নির্যাতন সহ্য করতে না পেরে পিপাসার্থ হয়ে পানি পান করতে চাইতাম । তখন এ ভদ্রলোকটি পানির পরিবর্তে আমার মুখে প্রস্রাব করে দিতেন । মেন্ডেলা আরও সেখানে তাঁর রক্ষাকর্মীদের বলতে লাগলেন, 'আমিতো এখন দেশের রাষ্ট্রপতি হয়েছি, তিনি হয়তো মনে করছেন যে আমিও এখন তাঁর সাথে সেরকম ব্যবহার করবো, প্রতিশোধ নেবো । কিন্তু আমার চরিত্র তো সে রকম নয় । আমি মনে করি যে, প্রতিশোধ ভাবনা মানুষকে শুধু বিনাশের দিকে নিয়ে যায়, প্রগতির দিকে নয় । একমাত্র ক্ষমা, ভালবাসা, ধৈর্য এবং সহিষ্ণুতাই মানুষকে সামনে দিকে অগ্রসর করায়। তথ্য সূত্র: উইকিপিডিয়া।</span></p>
    <p class="txt">দেখুন, প্রেসিডেন্ট নেলসন মেন্ডেলা তাঁর সর্বোচ্চ ক্ষমতা থাকা সত্ত্বেও তাঁর পুরোনো শত্রু ও জেলের নির্যাতনকারীকে সুযোগ পেয়েও কিছু করেন নি, বরং উল্টো তাকে ডেকে এনে একই টেবিলে একসাথে খাওয়া-দাওয়া করলেন এবং খাবারের বিলটাও দিয়ে দিলেন । মেন্ডেলা ইচ্ছে করলে প্রতিশোধ নিতে পারতেন, জেলে পাঠিয়ে দিতে পারতেন এবং তাঁর তথৈবচ ক্ষমতাও ছিল । এ উদাহরণ থেকে আমরা এক অনুপম ক্ষমাশীলতা শিক্ষা লাভ করতে পারি । সত্যিই, যারা মহান ব্যক্তি তাদের চরিত্র ও মন মানসিকতা হয় এরকম ।</p>
    <p class="txt">বর্তমান যুগের মানুষ চোখের বদলে চোখ, রক্তের বদলে রক্ত, আঘাতের বদলে আঘাত ও প্রতিশোধ চাই । ক্ষমাহীন, প্রতিহিংসা পরায়ণ নিষ্ঠুর লোকদের স্বভাব চরিত্র হয়ে থাকে এরকম । আসলে মানুষের অন্তর থেকে দিন দিন সুখ-শান্তিদায়ক ক্ষমা-মৈত্রী ও সহিষ্ণুতা মানবীয় গুণগুলো হ্রাস পাচ্ছে। অপরদিকে রাগ, প্রতিহিংসা, অসহিষ্ণুতা ও প্রতিশোধের লেলিহান শিখা মানব সমাজে সর্বত্রই দ্রুতগতিতে ছড়িয়ে পড়ছে । ফলে ব্যক্তিতে-ব্যক্তিতে, সমাজে, সম্প্রদায়ে-সম্প্রদায়ে, জাতিতে-জাতিতে, দেশে-দেশে ও আন্তর্জাতিক পরিমন্ডলে নিত্য-নৈমিত্তিক মারামারি, খুনোখুনি, আঘাত পাল্টাআঘাত, হুমকি পাল্টাহুমকি, অভিযোগ পাল্টা অভিযোগের হিংসাত্মক ভয়াবহ অনাকাঙ্খিত ঘটনাগুলো ঘটে চলেছে। যার জন্য মানুষের মনে আজ নেই কোনো সুখ-শান্তি, নেই কোনো জীবন ও সম্পদের নিরাপত্তা । এই প্রতিশোধ, প্রতিহিংসা নীতির কারণে পৃথিবীব্যাপী অশান্তি, আতংক ও যুদ্ধাবস্থা বিরাজ করছে । এতদঞ্চলে পাহাড়ীদের মধ্যেও এই ধ্বংসাত্মক ক্ষমাহীন নীতি চর্চা হচ্ছে । পাহাড়ীরা এই ধ্বংসাত্মক প্রতিশোধের বলয় থেকে বেরিয়ে আসতে না পারলে, জাতির ধ্বংস অনিবার্য হয়ে পড়বে । এখনো সময় আছে শোধন হবার।</p>
    <p class="txt"><span>বুদ্ধ বলেছেন, একে-অন্যের মধ্যে শত্রুতা, মারামারি, খুনোখুনি, হিংসাহিংসি, রেষারেষি, আঘাত পাল্টাআঘাত, প্রতিশোধ প্রতি প্রতিশোধের নীতি দ্বারা পরস্পর ধ্বংস হওয়া ছাড়া ভালো কিছু অর্জন করা যায় না । এর থেকে স্থায়ীভাবে পরিত্রাণ ও সমাধান পেতে হলে একমাত্র উপায় হলো পরস্পর শত্রুতা ও ভুল বুঝাবুঝি ভুলে গিয়ে নেলসন মেন্ডেলার মত ক্ষমাশীল হওয়া । আর সর্বজ্ঞ বুদ্ধের নিখুঁত ক্ষমা-মৈত্রীবাণীগুলো আচরণ, ধারণ করতে পারলে তো কোনো কথায় নেই । মানুষ যতদিন পর্যন্ত ক্ষমাহীন হিংসানীতি থেকে সরে আসবে না, মহান ব্যক্তিদের অহিংসানীতি অনুসরণ, অনুকরণ করবে না</span><span>—</span><span> ততক্ষন পর্যন্ত জাতীয় জীবনে তথা পৃথিবীতে স্থায়ী সুখ-শান্তি আশা করা সুদূর পরাহত এবং কখনও দ্বন্দ্ব-সংঘাত বন্ধ হবে না, শুধু বাড়তে থাকবে ।</span></p>
    <p class="txt"><span>কিংবদন্তী অহিংসাবাদী নেতা মহাত্মাগান্ধী বলেছেন</span><span>—</span><span> "ক্ষমা, দয়া বা অহিংসা ধর্ম শুধু সাধু-সন্ন্যাসীগণের ধর্ম নয়। এটা সাধারণ মানুষেরও ধর্ম । বল প্রয়োগ পশুর ধর্ম, মানুষের ধর্ম অহিংসা । পশুর মধ্যে আত্মিক শক্তি নিদ্রিত, সে বাহুবল ব্যতীত আর কিছুই বুঝেনা, কিন্তু মানুষের মর্যাদা তাকে উচ্চতর নীতি আত্মিক শক্তি গ্রহণ করতে প্রেরণা দেয় ।" পাহাড়ের বুকে জন্ম নেয়া জুম্ম জাতির অবিসংবাদিত মহান নেতা মানবেন্দ্র নারায়ণ লারমাও "ক্ষমা করা ও ভুলে যাওয়া" এই অহিংসা নীতির বিশ্বাসী ছিলেন । যা আমরা তাঁর জীবন দর্শন অধ্যায়ন করলে দেখতে পায় । বর্তমানে পাহাড়িদের অধিকার আদায়ের জন্য সে সমস্ত আন্দোলনরত রাজনৈতিক সংগঠনগুলো আছেন, তাদের মধ্যে মানবেন্দ্র নারায়ন লারমার "ক্ষমা করা, ভুলে যাওয়া" নীতি-আদর্শ নামগন্ধও নেই । যার কারণে পাহাড়িদের আজ এ দুরবস্থা ও কোনঠাসা । </span></p>
    <p class="txt"><span> সচরাচর যারা ক্ষমাশীল, সহনশীল, তাঁরা কোমল স্বভাবী হয়ে থাকে । তাই তাঁরা সহজে অপরের আঘাতকে ভুলে যেতে পারেন, শত্রুকে সহজে ক্ষমা করতে পারেন । পক্ষান্তরে যারা ক্ষমাহীন তাদের অন্তর হয় নিষ্ঠুর প্রকৃতি । তদ্বেতু বলা হয়েছে</span><span>—</span><span> যার ক্ষমাগুণ আছে তাঁর মৈত্রীগুণও আছে, যার মৈত্রীগুণ আছে তাঁর ক্ষমাগুণও আছে । ক্ষমা-মৈত্রী পরস্পর সহযোগী, একে-অপরের পরিপূরক । আর যার ক্ষমাগুণ নেই তার মৈত্রীও নেই, যার মৈত্রী নেই তার ক্ষমাগুণও নেই ।</span></p>
    <p class="txt">আমরা সর্বশ্রেষ্ঠ জীব মানুষ হিসেবে ও ক্ষমা-মৈত্রীগুণে সমৃদ্ধ বৌদ্ধ ধর্মের অনুসারী হিসেবে মহাকারুণিক তথাগত বুদ্ধের ও ব মহাপুরুষদের উত্তম আচরিত ক্ষমা, সহনশীলতা গুণগুলো সুখে থাকার জন্য প্রত্যেকের অনুশীলন করা অত্যাবশ্যক কর্তব্য এবং তাঁদের পদাঙ্গ অনুসরন ও অনুকরণ করা উচিত। </p>
    <p class="txt"><span>প্রত্যেকের অন্তরে ক্ষমাগুণটি প্রস্ফুটিত হোক</span><span>—</span><span> এই শুভ কামনা করছি ।</span></p>
    </div>
    <div class="react">
    </div>
    </div>
    <h1 class="title">কটু কথা হজম করতে শিখুন এবং কীভাবে হজম করবেন?</h1>
    <div class="post_box">
    <div class="post_txt">
    <p class="txt"><span>কেউ যদি আপনাকে কুকুরের বাচ্চা, শুকরের বাচ্চা, গাধার বাচ্চা বলে অশ্রাব্য ভাষায় গালি দেন, অথবা আপনার জাত, গোষ্ঠি, মা-বাবার নাম ধরে যদি কেউ কটু জাতীয় কথা বলেন, কিংবা আপানাকে কেউ যদি মূর্খ, বেয়াদব বলে তুচ্ছ, হেয় প্রতিপন্ন করেন</span><span>—</span><span> আপনি তখন কি করবেন ?</span></p>
    <p class="txt">আমার মনে হয়, এধরনের তিক্ত-বিরক্ত কথা-বার্তায় যে কোনো ব্যক্তির মাথা গরম হয়ে যাবে, মেজাজ একশ ডিগ্রীর হাইটে চলে যাবে । কথা হলো, সেই তিরিক্ষি মেজাজে আপনিও কি তাঁর মতো একই ভাষায় তাকে পাল্টা বাক্যবাণে আক্রমণ করবেন, বাঘের মত ঝাপিয়ে পড়বেন ? না, ভুলেও সেটা করতে যাবেন না । সেটা করলে মস্তবড় ভুল করে ফেলবেন, আপনি হেরে যাবেন । পাল্টা আঘাত করলে আগুনে ঘি বা তৈল ঢেলে দেওয়ার মতো হবে, পরিস্থিতি হবে উত্তপ্ত, ভয়ঙ্কর । তাহলে সেই চরম উত্তেজনা মুহূর্তে আপনার কি করা উচিত ?</p>
    <p class="txt">আপনি একজন মানুষ হিসেবে আপনার তখন পৃথিবীর সুন্দরতম উৎকৃষ্ট পন্থাটি অবলম্বন করা সমীচীন হবে । সেই পন্থাটি হল, ক্রোধী ব্যক্তির দিকে না তাকিয়ে, তাকে পাল্টা গালি না দিয়ে বা প্রতিবাদ না করে নিজের পিছন দিকে তাকানো । পিছন দিকে তাকিয়ে যদি দেখেন, আপনার কোনো কুকুরের লেজ, শুকরের লেজ, গাধার লেজ কিচ্ছু নেই, তাহলে দুঃখ পাবার কিংবা ক্রুদ্ধ হওয়ার কোনো কারণ নেই । কেননা, আপনাকে সে কুকুরের বাচ্চা, শুকরের বাচ্চা, গাধার বাচ্ছা বললেও আপনি তো আর কুকুর বাচ্ছা, শুকর বাচ্ছা, গাধার বাচ্ছা হয়ে যান নি । নয় কি ? বরং সে ক্রোধী ব্যক্তিটি ক্রুদ্ধ হয়ে কুকুরের ও শুকরের স্বভাব ধারণ করেছে বলে আপনাকে সেই ধরনের জঘন্য বাক্য ব্যবহার করছে, অশালীন ভাষায় কামড় দিচ্ছে ।</p>
    <p class="txt">আর আপনিও যদি সেই ক্রোধী ব্যক্তির কটু কথায় তাকেও পাল্টা একই অশাব্য ভাষায় গালিগালাজ করেন কিংবা ক্রুদ্ধ হয়ে তার উপর ঝাপিয়ে পড়েন, তাহলে আপনি সত্যি সত্যি কুকুর বাচ্ছা, শুকরের বাচ্ছা কিংবা মূর্খ, বেয়াদব হয়ে গেছেন বলে মনে করবে । কেন? কুকুরের স্বভাব হচ্ছে, স্ব-গোত্রীয় কোনো কুকুর যদি তাকে আক্রমন করে কিংবা কামড় দেই, সেই আঘাতপ্রাপ্ত কুকুরও শক্তিতে পেরে উঠতে পারুক বা না পারুক আক্রমনকারী স্ব-প্রজাতি কুকুরকে অবশ্যই পাল্টা আক্রমন করবে বা কামড় দেবে । মূর্খ ও বেয়াদব ব্যক্তির স্বভাবও হল, অপরকে আঘাতের বদলে আঘাত করা, বেয়াদবীর বদলে বেয়াদব ব্যবহার করা । </p>
    <p class="txt">জ্ঞানী-পণ্ডিত ব্যক্তিরা কদাপি খারাপ ব্যবহারকারীর সাথে খারাপ ব্যবহার করেন না, হিংসাকারীকে পাল্টা হিংসা করেন না, আক্রোশকারীকে পাল্টা আক্রোশ করেন না, তাঁরা সকল হিংস্র বা প্রতিকূল পরিস্থিতির সম্মুখীন হলেও ভদ্র-নম্র, শান্ত, সহিষ্ণুতার পন্থা অবলম্বন করেন । তাদেরকে কেউ কর্কশবাক্য বললে কিংবা খারাপ ব্যবহার করলেও সেইগুলো তাঁরা গ্রহণ করেন না, তোয়াক্কাও করেন না । এই দুনিয়াতে ঝগড়া, মারামারি, হাতাহাতি কর্মকান্ড পণ্ডিতের সাথে পণ্ডিতের সংঘটিত হয় না, যতসব ঘটে যায় মূর্খের সাথে মূর্খের, বেয়াদবের সাথে বেয়াদবের ।</p>
    <p class="txt">আসুন, কীভাবে ক্রোধীকে অক্রোধের দ্বারা, হিংসাকারী মৈত্রী দিয়ে এবং দুর্বাক্য দুর্ব্যবহার কারীকে কীভাবে সুবাক্যে ও মাধুর্যতা ব্যবহারের দ্বারা জয় করা যায় সেই রকম হৃদয়গ্রাহী এবং শিক্ষনীয় একটি কাহিনী শুনি:</p>
    <p class="txt"><span>এক সময় ভারদ্বাগোত্র নামে এক ব্রাহ্মণ বুদ্ধের নিকট প্রব্রজ্যা গ্রহণ করেছিলেন । সেই খবর শুনে তাঁর ছোট ভাই ভারদ্বাজ ব্রাহ্মণ ক্রোধান্ধ হয়ে বুদ্ধের কাছে গিয়ে ইচ্ছা মতো নানা অকথ্য ভাষায় শান্তশিষ্ট প্রজ্ঞাবান বুদ্ধকে গালিগালাজ ও অভদ্র ব্যবহার করতে লাগলেন । তথাগত বুদ্ধ শান্ত মনে কোনো টু শব্দ না করে ব্রাহ্মণের আক্রোশ বাক্যগুলো শুনে লাগলেন । অনেক্ষন বঝাঝকা করার পর ব্রাহ্মণ যখন দুর্বল হয়ে নীরব হলেন, বুদ্ধ তখন ব্রাহ্মণকে মৈত্রীসিক্ত হৃদয়ে কোমল স্বরে বললেন</span><span>—</span><span> "হে ব্রাহ্মণ, তোমার কাছে কি কখনো বন্ধু-বান্ধব, আত্মীয়বর্গ ও অতিথিবৃন্দ বেড়াতে আসে ? হ্যাঁ গৌতম, মাঝে মাঝে আমার বাড়ীতে সুহৃদবর্গ, আত্মীয়-স্বজন, অতিথিবৃন্দ বেড়াতে আসে। "ব্রাহ্মণ, তুমি তাদের জন্য সুস্বাদু খাদ্য-ভোজ্য প্রস্তুত কর কী ?</span></p>
    <p class="txt">ব্রাহ্মণ বললেন, "হ্যাঁ গৌতম, আমি তাদের জন্য উত্তম উত্তম খানাপিনা, পানীয় ব্যবস্থা করে থাকি । "ব্রাহ্মণ, যদি তারা সেগুলো গ্রহণ না করে, তাহলে সেগুলো কার হয়ে থাকে ? কি আর করার আছে ! তারা সেই খাদ্য-ভোজ্যগুলো গ্রহণ না করলে আমরা খেয়ে ফেলি । "হে ব্রাহ্মণ, আমিও তোমার কাছে একজন অতিথি সদৃশ । আর এতক্ষণ যাবত তুমি যে আমাকে আক্রোশ বাক্য বলেছো, রোষ করেছো, দুর্ব্যবহার করেছো, সেগুলো হলো অথিতিকে উত্তম উত্তম খাদ্য-ভোজ্য, পানীয় পরিবেশন করা মতো । কিন্তু আমি তোমার দেওয়া সেই উত্তম খাদ্য (রূঢ়বাক্য ) গুলো গ্রহণ করছি না । সেগুলো তোমার কাছে থাকলো ।</p>
    <p class="txt"><span>মহাকারুণিক বুদ্ধ ব্রাহ্মণকে আরও বললেন</span><span>—</span><span> "হে ব্রাহ্মণ, যে ব্যক্তি আক্রোশকারীকে প্রতি আক্রোশ করে, আঘাতকারীকে পাল্টা আঘাত করে, হিংসাকারীকে প্রতিহিংসা করে, বিবাদকারীর সাথে প্রতিবিবাদ করে, সেটাকে বলা হয় খাদ্য-ভোজ্য গ্রহণ করা ও একসাথে ভোজন করার ন্যায় । যে মানুষ ক্রুদ্ধ ব্যক্তির প্রতি পাল্টা ক্রোধ প্রকাশ করে, তাতে তারই পাপ হয়ে থাকে । হিংসাকারীকে যে ব্যক্তি প্রতিহিংসা করে না, আক্রোশকারীকে প্রতি আক্রোশ করে না</span><span>—</span><span> সে ব্যক্তি দুর্জয় সংগ্রামে বিজয়ী যোদ্ধা সদৃশ । ক্রোধান্বিত ব্যক্তিকে দেখে যে স্মৃতিমান হয়ে সহ্য করে, সে ব্যক্তি আত্ম-পর উভয়ের হিতসাধন করে । ভগবান বুদ্ধের গম্ভীর মৈত্রী কথন শুনে ও ভদ্র ব্যবহার দেখে ক্রোধী ভারদ্বাজ ব্রাহ্মণ বলে উঠলেন, "প্রভু গৌতম, অতিউত্তম, অতি মনোহর! "প্রভু, আমাকে ক্ষমা করুন । আজ হতে আমি ভগবান গৌতম ও তাঁর ধর্ম, সংঘের শরণাপন্ন হচ্ছি । "প্রভু, আমি গৌতমের নিকট প্রব্রজ্যা লাভের প্রার্থনা করছি । অতঃপর ভারদ্বাজ ব্রাহ্মণ প্রব্রজিত হয়ে অন্যতম একজন অর্হৎ হলেন । (স.নি. ১.১৮৮)। অর্থকথা মতে এই ভারদ্বাজ ব্রাহ্মণ নাকি বুদ্ধকে পাঁচশতবার দুর্বাক্য ব্যবহার করেছেন ।</span></p>
    <p class="txt"><span>দেখুন, তথাগত বুদ্ধ তিরিক্ষি মেজাজী ও কটুভাষী ব্রাহ্মণকে কীভাবে মৈত্রীসূচক বাক্য প্রয়োগ ও ভদ্র ব্যবহারের দ্বারা জয় করে নিয়েছিলেন । সেখানে বুদ্ধ ক্রোধী ব্রাহ্মণকে পাল্টা একটি খারাপ কথা ও অভদ্র আচরণ করেন নি । আমরাও কী বুদ্ধের অনুসারী হয়ে এই ক্ষমা-মৈত্রী সমৃদ্ধ কাহিনী থেকে শিক্ষা নিতে পারি না ? হয়তো অনেক বলতে পারে, হিংসাকারী, রাগী, রূঢ়ভাষী ব্রাহ্মণের সাথে সুন্দর ব্যবহার করা, মৈত্রী দেওয়া বুদ্ধের পক্ষে সম্ভব হলেও আমাদের মতো সাধারণ মানুষের পক্ষে সম্ভব নয় । আসলে জগতে অসম্ভব বলতে কিছু নেই । আপনি/আমি প্রাত্যহিক জীবনে যদি অপরের দুর্বাক্য, খারাপ ব্যবহার গুলো গ্রহণ না করে একটু একটু সহনশীলতা, ধৈর্য, মৈত্রী চর্চা করতে থাকি, তাহলে একদিন বিরাট সহিষ্ণু, ধৈর্যশীল ও মৈত্রী পরায়ন ব্যক্তি হয়ে উঠবো । এই মহৎ গুণগুলো তো মানুষের অন্তরে দুই-তিন দিনে তৈরী হয় না, দীর্ঘকাল সহনশীলতা, মৈত্রী চর্চা করতে করতে মন ক্ষমা-মৈত্রীগুণে দৃঢ় ও শক্তিশালী হয়ে ওঠে । ধৈর্য, সহ্য ও মৈত্রী গুণে বলীয়ান ব্যক্তিরা শত উত্তেজিত পরিস্থিতেও শান্ত-দান্ত থাকতে পারেন, ক্রোধকে সংবরণ করতে পারেন । যে কোনো ভালো-মন্দ গুণ চর্চার ওপরই নির্ভর করে । আপনি যদি সতত সুবাক্য বলেন, অপরের সহিত মাধুর্যপূর্ণ ব্যবহার করেন, মৈত্রী দেন</span><span>—</span><span> তাহলে আপনার অন্তরে দুর্বাক্য ভাষন করার, কারো সাথে খারাপ ব্যবহার করার চিন্তা-চেতনা জেগেও উঠবে না, জেগে উঠলেও চরিতার্থ করবেন না । কারণ, আপনার চিত্তটি সহনশীলতা, মৈত্রীয় চর্যায় প্রশিক্ষিত করেছেন । </span></p>
    <p class="txt"><span>একবার একজন বদমেজাজী ভিক্ষু আমার মামুলি ভুলের কারণে আমাকে গাধার বাচ্চা, গোরু আক্কেল, ছাগলের আক্কেল বলে নানা রাখাপ ভাষায় এমনভাবে গালি দিয়েছিল, যা বলার মতো নয়। আমার তৎক্ষণাৎ উল্লিখিত পিছনের দিকে তাকানো শিক্ষনীয় জ্ঞানগর্ভ কথাটি ও বুদ্ধের সাথে ব্রাহ্মণের ঘটে যাওয়া কাহিনীটি মনে পড়েছিল । তখন আমি কোনো টু শব্দ না করে সেই ক্রোধে উত্তেজিত ভিক্ষুটির খারাপ বাক্যগুলো নীরবে সহ্য করেছিলাম । যদিও মনে মনে আমার যৎকিঞ্চিৎ রাগ উঠেছিল । সেইদিন যদি আমিও তার মত পাল্টা একই আচরণ করতাম, একই ভাষা ব্যবহার করতাম</span><span>—</span><span> তাহলে পরিস্থিতি কী যে হতো একটু ভাবুন ! নিশ্চয় হাতাহাতি, মারামারি ঘটনা ঘটে যেতো । হাতাহাতি, মারামারি না হলেও নির্ঘাত একে-অন্যকে বাক্যবাণে আঘাত করা-করি অবস্থা সৃষ্টি হতো । হয়তো বুদ্ধের সহনশীলতা শিক্ষা পেয়েছি বলে, প্রতিদিন একটু-আধটু ক্ষমা-মৈত্রী চর্চা করি বলে, আমি সেই ক্রোধী ভিক্ষুটির দুর্বাক্যগুলো সহ্য করতে পেরেছি, মনের মধ্যে উত্থিত ক্রোধটি সংবরণ করতে পেরেছি । তথাগত বুদ্ধও বলেছেন</span><span>—</span><span> "হে ভিক্ষুগণ, তোমরা শেলবিদ্ধ আঘাতপ্রাপ্ত হংসের ন্যায় অপরের দুর্বাক্যকে সহ্য করবে। কখনও ক্রোধের বশবর্তী হয়ে দুর্বাক্য ভাষনকারীকে কদাচিৎ পাল্টা দুর্বাক্য দিয়ে আক্রমন করবে না । </span></p>
    <p class="txt"><span>আসলে এই পৃথিবীতে একজন আরও একজনকে ছাড় দিতে না পারলে কিংবা কর্কশ বাক্য সহ্য করার জ্ঞানশক্তি না থাকলে, সামান্য কর্কশ কথা নিয়েও ব্যক্তিতে ব্যক্তিতে মনোমালিন্য, ঝগড়া, বিবাদ, কটু বাক্যবাণে আঘাত করা-করি, মারামারি, হাতাহাতি প্রভৃতি অনাকাঙ্খিত অপ্রীতিকর ঘটনা ঘটে থাকে । একজন অন্য আরও একজনের দুর্বাক্যগুলো নিচে পড়ে শান্ত মনে ধৈর্য ধারণ করে সহ্য করতে পারলে, তাহলে সেখানে কোনো সমস্যা, ঝগড়া সৃষ্টি হয় না। বর্তমান যুগের মানুষ এতই অসহিষ্ণু, রাগী হয়েছে যে</span><span>—</span><span>কেউ যদি তাকে মামুলি খারাপ বাক্য বলে নতুবা সামান্য আঘাত করে, তাহলে সেই ব্যক্তির প্রতিপক্ষকে পাল্টা আঘাত বা ক্ষতি করতে না পারলে তৃপ্তি হয় না । অথচ আঘাতের বদলে আঘাত, দুর্বাক্যের বদলে দুর্বাক্য প্রয়োগের নীতি দ্বারা ক্ষতি ব্যতীত কারোর লাভ হয় না, এবং আঘাতকারী, দুর্বাক্য ভাষনকারীকে জয় করা যায় না । কবি গুরু রবীন্দ্রনাথ ঠাকুর বলেছেন</span><span>—</span><span> "যে সহে সে রহে" অর্থাৎ যে ব্যক্তি সহ্য করতে পারে, সে টিকে থাকে, শেষ পর্যন্ত সে জয়ী হয় । এই পৃথিবীতে অসহিষ্ণু, অধৈর্য থেকে যাবতীয় গন্ডগোল, ঝগড়াঝাটি সৃষ্টি হয়ে থাকে ।</span></p>
    <p class="txt">সুতরাং আপনার উচিত হবে, জীবনে যদি এরকম কোনো অনাকাঙ্ক্ষিত বিষয় ঘটে যায় বা মুখোমুখি হন, তাহলে এই প্রবন্ধে উল্লেখিত বুদ্ধের শিক্ষাকে একান্তই কাজে লাগান। আশাকরি এতে আপনার জীবনের চলার পথ সুগম হবে একদম নিঃসন্দেহে।</p>
    </div>
    <div class="react">
    </div>
    </div>
    <h1 class="title">ক্রোধের কুফল এবং তার প্রতিকার</h1>
    <div class="post_box">
    <div class="post_txt">
    <p class="txt">যদি মনে করেন আপনি খুব ভালো মানুষ, অথচ অল্পতেই রেগে যান, অপরকে দু'চোখে দেখতে পারেন না, অথবা দেখলেই ক্রোধ জাগ্রত হয়, তাহলে এ কেমন ভালো মানুষ আপনি? আপনি নিজেকে একজন ভদ্র স্বভাব সম্পন্ন মানুষ হিসেবে দাবি করেন অথচ ক্রোধে মত্ত হয়ে চরম বেয়াদবির ভাষায় কথা বলেন, অন্যের সাথে খারাপ আচরণে লিপ্ত হন। প্রশ্ন করুন নিজেকে, এইগুলো ভদ্র মানুষের নিদর্শন কিনা। প্রকৃত ভালো মানুষ কি অপরকে খারাপ ভাষায় কথা বলে? অন্যের সহিত অভদ্র ব্যবহার করে? কিংবা কোনো ভালো মানুষ কী অপরকে রাগ করে থাকে ? কখনও না।</p>
    <p class="txt"><span>ভেবে দেখুন, কেউ যদি রেগে গিয়ে আপনাকে জঘন্য ছেঁদো ভাষায় কথা বলে, অভদ্র ব্যবহার করে, তাহলে আপনি কি ওই লোকটাকে ভালো মনের মানুষ হিসেবে মনে করবেন? একদম না। বরং বলবেন</span><span>—</span><span> ওই লোকটি বেজায় খারাপ, অভদ্র, বদমেজাজী, আচার-ব্যবহার ভালো নয় ইত্যাদি ইত্যাদি। তার প্রতি আপনার মনে নির্ঘাত বিরূপ ধারনা সৃষ্টি হবে। তাহলে আপনার মনের মধ্যেও ওই ক্রোধী লোকটির মতো এত্তবড় ক্রোধ, বদমেজাজ থাকা সত্ত্বেও কীভাবে নিজেকে একজন ভালো ও ভদ্রস্বভাবী মানুষ হিসেবে দাবি করছেন? অতএব, ভালো মানুষ, ভদ্র মানুষ হতে চাইলে, তথা মানুষের আদর, ভালবাসা পেতে চাইলে নিজের ক্রোধকে দমন করে মিশুক প্রকৃতি হোন।</span></p>
    <p class="txt"><span>ক্রোধ বা বদমেজাজ এমন একটি খারাপ দিক যে, আপনার ব্যক্তি সত্ত্বার মধ্যে অন্যান্য যতই ভালো গুণ থাকুন না কেন, আপনার অনিয়ন্ত্রিত ক্রোধ, তিরিক্ষি মেজাজ সব ভালো গুণগুলোকে ম্লান করে দেবে। একধরনের সাপ আছে যাদের চাকমা ভাষায় কালা জামুড়ো সাপ বলে। এই সাপের মাথায় মণি থাকলেও কেউ সেই সাপের কাছে যায় না, সবাই ভয় করে। কারণ, সেই সাপের মুখে বিষাক্ত বিষ আছে। যাকে একবার দংশন করবে বা ছোবল মারবে সে ব্যক্তি আর বাঁচবে না অথবা কোনোমতে বেঁচে গেলেও মৃত্যুসম দুঃখ পাবে। ঠিক তদ্রুপ আপনি যত গুণীজন হন না কেন, আপনাকে সবাই এড়িয়ে চলবে, ভয় করবে</span><span>—</span><span> যদি আপনার মধ্যে সাপের বিষবৎ ভয়ংকর ক্রোধটি থাকে।</span></p>
    <p class="txt">তাই নিজেকে যদি খাঁটি ভালো মানুষ বানাতে চান বা দাবি করতে চান এবং সবাই আপনাকে ভালোবাসুক সেটা যদি আপনার একান্ত কাম্য হয়, তবে আগে আপনার মন থেকে উদগিরিত রাগ কিংবা বদমেজাজের দিকটাকে নিয়ন্ত্রণ বা দমন করতে হবে। চরম উত্তেজনাপূর্ণ মুহূর্তেও ধৈর্যের সহিত মানুষের সাথে ভালো ব্যবহার করতে হবে, কর্ণসুখকর কথা বলতে হবে। তা যদি সম্ভব না হয় তাহলে আপনার মৌনাবলম্বন করা দরকার। তবু রাগের মাথায় কোনো কথা বলা, কোনো কিছু করা উচিত নয়। </p>
    <p class="txt"><span>কথায় আছে না</span><span>—</span><span> "রেগে গেছেন মানে হেরে গেছেন" । যে ব্যক্তি রাগের মুহূর্তে কোনো কথা বলে কিংবা কোনো কিছু সিদ্ধান্ত নেয়, সে ব্যক্তি জীবন থেকে অনেক কিছু হারিয়ে ফেলে। পরবর্তী সময়ে নিজের ভুলের জন্য বিরাট অনুতপ্ত হতে হয়। রাগের কারণে অনেক মানুষ চাকরি হারিয়েছেন। অফিসের বসের সাথে, সহকর্মীর সাথে উত্তপ্ত বাক্য বিনিময় করে মনোমালিন্য ঘটনা ঘটেছে। সেরকম ঘটনা ভূরি ভূরি প্রমাণ আছে। আপনি রাগের মাথায় কাউকে মুখে যা আসে তা বলে দিলেন, যা-তা ব্যবহার করলেন। কিন্তু আপনি হয়তো জানেন না, আপনার খারাপ বাক্যে ও দুর্ব্যবহারে সেই মানুষটি কতটা আঘাত পেয়েছে, কতটা অন্তরে কষ্ট অনুভব করেছে। আপনার দেয়া সেই কষ্ট বা আঘাত ওই মানুষটি হয়তো সারাজীবনেও ভুলতে পারবে না। আপনি নিজের ভুল বুঝতে পেরে পরবর্তীতে তার কাছে ক্ষমা চাইলেও হয়তো সে সৌজন্যতাবশে মুখে বলবে মাফ করে দিয়েছি। তারপরেও সে ভুলতে পারবে না, আপনার কটু বাক্য বা দুর্ব্যবহারকে। কথায় আছে না, কর্কশ বাক্য বন্দুকের গুলির চেয়েও ভয়ংকর। কেননা, বন্দুকের গুলি মানুষকে স্রেফ একবার মাত্র বিদ্ধ করে, কিন্তু মুখের কটুকথা মানুষের অন্তরকে বার বার বিদ্ধ করে। মুখের ভাষা হলো থুথুর মতো, যা একবার মুখ থেকে বের হলে আর ভিতরে নেওয়া সম্ভব হয় না। সুতরাং কথা বলার সময় ভেবে-চিন্তে বলা উচিত। মনে রাখা দরকার, রাগের মাথায় কোনো কথা বলা বা সিদ্ধান্ত নেয়া মানে আত্মঘাতী বোমা বিস্ফোরণ ঘটানো সদৃশ।</span></p>
    <p class="txt"><span>যে ব্যক্তি অন্যকে রাগ করে থাকে, রাগ চিত্তে কথা বলে কিংবা দুর্ব্যবহার করে</span><span>—</span><span> আসলে সে অপরকে দুঃখ-কষ্ট দেওয়ার আগে নিজেই সর্বপ্রথম অশান্তিতে ভোগে। ক্রোধের সাথে মানসিক দুঃখ নিত্য সহচর। ক্রোধী মানুষ নিজে যেমন যাবতীয় মানসিক সুখ-শান্তি থেকে বঞ্চিত হয়, তেমনি অপরেরও বহু দুঃখ ও মনোপীড়ার কারণ হয়ে ওঠে। উদাহরণ স্বরূপ, আপনি যদি অন্য আরও একজনকে মল নিক্ষেপ করেন, আগে নিজের হাতটা মলের দ্বারা অপবিত্র, নোংরা, দুর্গন্ধযুক্ত করতে হবে। তারপর সেই অপবিত্র হাত দিয়ে অপরকে মল নিক্ষেপ করতে পারবেন, তার আগে নয়। অনুরূপভাবে ক্রোধান্বিত মানুষের অবস্থাও মল নিক্ষেপকারী ব্যক্তির মতো। কারো অন্তরে ক্রোধ জাগ্রত হলে আগে সে স্বীয় অন্তরে উত্থিত ক্রোধের অগ্নি দ্বারা দগ্ধ হয়, মন হয়ে যায় কলুষিত, বিষাক্ত, অপবিত্র। তারপর সে ক্রোধান্বিত ব্যক্তি মুখের মাধ্যমে অপরকে দুর্বাক্য বলে ফেলে, শারীরিক কিংবা অস্ত্র-শস্ত্র দিয়ে আঘাত করে। ঠিক ওই মল নিক্ষেপকারী ব্যক্তির ন্যায়। রাগী মানুষের মন হয় নিষ্ঠুর, হিংস্র। মুখের ভাষা হয় ধারালো ব্লেডের মতো শাণিত, ব্যবহার হয় অভদ্র এবং চেহারা হয়ে যায় কুৎসিত।</span></p>
    <p class="txt">রাগ বা বদমেজাজ এমনই এক খারাপ দিক যে, যা দীর্ঘদিনের বন্ধুত্বের সম্পর্ককেও এক নিমিষের মধ্যে ভেঙ্গে দিতে সক্ষমতা রাখে। কত মানুষ স্বীয় অনিন্ত্রিত রাগ ও বদমেজাজের স্বভাবে বন্ধু হারালো, তার কোনো ইয়ত্বা নেই। এ রাগের কারণে প্রেমিক-প্রেমিকার সম্পর্ক ভেঙ্গে যায়; দাম্পত্য জীবনের মধ্যে ঝগড়াঝাটি, মান-অভিমান পরিস্থিতি উদ্ভব হয়, কমে যায় পরস্পর ভালোবাসা, ভালোলাগা। নষ্ট হয় আন্তরিকতা। শুধু তা নয়, বহু স্বামী-স্ত্রীর ছাড়াছাড়ি ঘটনা পর্যন্ত ঘটে গেছে এ ক্রোধের কারণে। ক্রোধ পিতা-পুত্রে সাথে, ভাই-ভাইয়ের সাথে দূরত্ব সৃষ্টি করে দেয়। সংগঠন বা দলও ক্রোধের কারণে তছনছ ও ভেঙ্গে যেতে পারে এবং যাইও। মানুষে মানুষে শত্রুতা সৃষ্টি হয়, মারামারি, হতাহাতি ঘটনা ঘটে।</p>
    <p class="txt">ক্রোধের কুফল ব্যাখ্যা করতে গিয়ে তথাগত বুদ্ধ বলেছেন এভাবে: ক্রোধী মানুষ যত সুগন্ধি দ্রব্য পাউডার, ক্রিম, তৈল ব্যবহার করুক, নামী-দামি অলংকার, উত্তম পোশাক-পরিচ্ছদ পরিধান করুক, সে যত সৌন্দর্যের অধিকারী হোক, তবু তাকে দেখতে বিশ্রী, কুৎসিত লাগবে। ক্রোধী মানুষ কোমল, আরামদায়ক ও চাকচিক্য বিছানা হলেও এপাশ-ওপাশ ঘুরাঘুরি করে দুঃখে, অশান্তিতে শয়ন করে। ক্রোধী মানুষ অপরের অমঙ্গল কামনা করতে গিয়ে সে নিজেই কোনো কিছু উন্নতি করতে পারে না, এবং সে শত্রু বহুল হয়। ক্রোধী মানুষ বহু পরিশ্রমে অর্জিত সম্পত্তি হারিয়ে ফেলে, তার চারিদিকে কুকীর্তি ছড়িয়ে পড়ে। ক্রোধী মানুষের কোনো বন্ধু নেই, সবাই তাকে এড়িয়ে চলে, তাকে কেউ ভালবাসে না। ক্রোধী মানুষ চোখ থাকতেও অন্ধ ব্যক্তি তুল্য, সে ভাল-মন্দ কিছুই দেখতে পায় না। তাকে একেবারে হিতাহিত জ্ঞান শূন্য করে দেয় ক্রোধটি। ক্রোধী মানুষ কায়ভেদে মৃত্যুর অব্যবহিত পর অপায় দুর্গতিতে গমন করে। (অ.নি.৭.৬৪)। মধ্যম নিকায়ের তৃতীয় খন্ধে বুদ্ধের দেশিত "কর্ম বিভঙ্গ" সূত্রেও বর্ণনা আছে, ক্রোধী মানুষ মরণের পর নরক, তির্যক, প্রেত, অসুর কূলে জন্ম নিয়ে থাকে এবং মনুষ্য কূলে জন্মধারণ করলে চেহারা বিশ্রী, বিকৃত হয়ে জন্মগ্রহণ করে। </p>
    <p class="txt">সম্রাট অশোকের কথা কমবেশি সবার জানা আছে। তিনি বুদ্ধ শাসনে অভূতপূর্ব অবদানের জন্য বৌদ্ধ ইতিহাসে স্মরণীয়-বরণীয় হয়ে আছেন। স্বীয় পুত্র মহিন্দ, কন্যা সংঘমিত্রাকে বুদ্ধশাসনের উন্নতি ও মঙ্গলের জন্য দান করার পাশাপাশি চুরাশি হাজার বিহার, চুরাশি হাজার মন্দির নির্মাণ করে দিয়েছিলেন। রাজ প্রাসাদে প্রতিদিন দুই হাজার ভিক্ষুদের পিণ্ডদান দিতেন। বৌদ্ধ ইতিহাসে তাঁর মতো কেউ পুণ্যকর্ম করতে পারেন নি। সেই অমিত পুণ্যরাশি স্মরণ না করে, মৃত্যুর আগ মুহূর্তে রাগচিত্ত উৎপন্ন করার কারণে সেটা তাঁর আসন্ন কর্ম হিসেবে কাজ করেছে। ফলে তিনি এত পুণ্য করা সত্ত্বেও মরণের পর জন্ম নিয়েছেন তির্যক প্রাণী নাগ কূলে। একমাত্র ক্রোধের কারণে তাঁর সেই দুর্গতি হয়েছে। সুতরাং সময় থাকতে ভয়ঙ্কর ক্রোধকে সংবরণ করতে না-পারলে প্রত্যেকের ইহ-পরকাল বিপদে পতিত হবার সমূহ সম্ভাবনা রয়েছে।</p>
    <p class="txt">ক্রোধ কম-বেশি সবার থাকে। পার্থক্য শুধু কেউ নিয়ন্ত্রণ করতে পারে, কেউ পারে না। তথাগত বুদ্ধ তিন ধরণের রাগী ব্যক্তির কথা উল্লেখ করেছেন। তারা হলেন: পাষান লেখা সদৃশ, মাটি লেখা সদৃশ, উদক লেখা সদৃশ। পাষান লেখা সদৃশ রাগী ব্যক্তি কীরূপ? পাথরে খোদাই করা লেখা যেমন বাতাস বা জল দ্বারা সহজে মোছা যায় না, নষ্ট হয় না, দীর্ঘস্থায়ী হয়ে থাকে। অনুরূপভাবে কোনো কোনো ব্যক্তি আছে যে, সবসময় ক্রোধপরায়ণ। তাদের কেউ বিপরীত কথা বললে, আঘাত বা খারাপ ব্যবহার করলে বিদ্যুৎগতিতে রাগের মাত্রা বেড়ে যায় এবং সহজে মন থেকে ভুলতে পারে না, আজীবন মনে পোষে রাখে।</p>
    <p class="txt">মাটি লেখা সদৃশ রাগী ব্যক্তি কীরূপ? মাটির লেখা যেমন বৃষ্টি পতিত হলে সহজে বিলুপ্ত হয়। ঠিক কোনো কোনো মানুষ আছে যে, তাদের কেউ ক্ষতি করলে, কটু বাক্য বললে কিংবা দুর্ব্যবহার করলে ক্রোধ জাগ্রত হয় ঠিকি কিন্তু সেই ক্রোধটি অন্তরে বেশিক্ষণ লালন করে না। জলে লেখা সদৃশ কীরূপ? জলেতে অঙ্গলি দিয়ে লেখা লিখলে যেমন অতি শীঘ্রই বিলীন হয়ে যায়। অনুরূপভাবে কিছু কিছু মানুষ আছে যে, তাদের কেউ আঘাত করলে, রূঢ় বাক্য বললে বা খারাপ ব্যবহার করলে রাগ উৎপন্ন হলেও তা মনে রাগে না, খুব সহজে ভুলে যেতে পারে। উল্টো তারা আরও কুবাক্য ভাষনকারী ও দুর্ব্যবহারকারীর সাথে পুনর্মিলিত হয়, বন্ধুভাবাপন্ন আচরণ করে। (অ.নি.৩.১৩৩ ) </p>
    <p class="txt"><span>ক্রোধ কোথা থেকে উৎপন্ন হয়? রাগ মানুষের অন্তরের অন্তরালে সুপ্ত অবস্থায় থাকে। ক্রোধ দ্বেষচিত্ত থেকে উৎপন্ন হয়। আগুন যেমন জ্বলে উঠার মতো কোনো উপাদান পেলে হুট করে জ্বলে উঠে। ঠিক মানুষের মনে সুপ্ত অবস্থায় থাকা ক্রোধও চক্ষু ইন্দ্রিয় দ্বারে বিপরীত কিছু প্রতিভাত হলে, কানে বিরক্তির কটু শব্দ শুনতে পেলে, অপ্রিয় ব্যক্তি বা শত্রুর কথা মনে পড়লে, নিজের স্বার্থে আঘাত লাগলে কিংবা কেউ ক্ষতি করলে</span><span>—</span><span> হুতাশন জ্বলে ওঠার ন্যায় হঠাৎ করে ক্রোধ উৎপন্ন হয়।</span></p>
    <p class="txt">মল যেমন সামান্য হলেও দুর্গন্ধ ছড়ায়, তেমনি রাগ অল্প হোক বা বেশি হোক ক্ষতি ব্যতীত কখনও উপকার বয়ে আনে না, সর্বদা অনিষ্ট করে থাকে। আগুনকে নেভাতে যেমন পানি প্রয়োজন তেমনি বহু দুঃখদায়ক মনে উত্থিত কুৎসিত ক্রোধকেও দমাতে দরকার মৈত্রী-করুণা-মুদিতা-উপেক্ষা গুণাবলী, এবং কর্মের স্বকীয়তা সম্বন্ধে গভীর জ্ঞান। রাগকে দমন করার জন্য অন্যান্য অনেক উপায় থাকলেও সবচেয়ে দ্রুততর কার্যকরি উৎকৃষ্ট পন্থা হল মৈত্রী ভাবনা অনুশীলন। আগুনের সাথে পানি যেমন পরস্পর চির শত্রু, তেমনি মৈত্রী ভাবনার সাথেও ক্রোধ চিরশত্রু। অন্তরে মৈত্রীভাব বিরাজ করলে ক্রোধ থাকতে পারে না। ক্রোধ জাগ্রত হলে মৈত্রী থাকতে পারে না। মৈত্রীই মনের ক্রোধকে নিয়ন্ত্রণ ও প্রশমিত করে এবং চিত্তকে করে তোলে নির্মল ও প্রফুল্ল স্বভাব বিশিষ্ট। </p>
    <p class="txt"><span>বুদ্ধ ভিক্ষুদের বলেছেন</span><span>—</span><span> "হে ভিক্ষুগণ, যারা ক্রোধের কুফল সম্বন্ধে অনভিজ্ঞ, অবিদিত, তখন তাঁর চিত্ত ক্রোধের বিষয়ে সংবেগপ্রাপ্ত হয় না, আসক্তি ত্যাগ করে না। যারা ক্রোধ কুফল সম্বন্ধে অভিজ্ঞ, বিদিত, তাঁদের চিত্ত ক্রোধ সম্বন্ধে বিরাগপ্রাপ্ত হয়, আসক্তি পরিত্যক্ত হয়, এবং তাঁদের পক্ষে দুঃখ ক্ষয় করা সম্ভব হয়। (ইতিবু.১.১২)। বুদ্ধ আরও বলেছেন, "হে ভিক্ষুগণ, একটি ধর্ম পরিত্যাগ কর; আমি তোমাদের প্রতিশ্রুতি দিয়ে বলছি</span><span>—</span><span> তোমরা অনাগামী মার্গফল পর্যন্ত লাভ করতে পারবে। সেই একটি ধর্ম কী ? সেই একটি ধর্ম হল, ক্রোধ। (ইতিবু. ১.৪)</span></p>
    <p class="txt">অন্য একটি জায়জায় বুদ্ধ আরও বলেছেন, 'যে ব্যক্তি ক্রোধী ও ক্রোধাভিভূত, সে আমার নিকট অপ্রিয় ও অমনোজ্ঞ। যদি আমি নিজে ক্রোধী ও ক্রোধাভিভূত হই, তাহলে আমিও অপরের নিকট অপ্রিয় ও অমনোজ্ঞ হব।' এরূপে ক্রোধের বিষয়টি জেনে ভিক্ষু ক্রোধী ও ক্রােধাভিভূত না হবার জন্য চিত্ত উৎপন্ন করা উচিত। ভিক্ষু নিজে নিজে বিষয়টি এরূপে পর্যবেক্ষণ করবেন: 'আমি কী ক্রোধী ও ক্রোধের উত্তপ্ত বাক্য নিঃসরণ করি' ? যদি তিনি পর্যবেক্ষণ দ্বারা জানেন যে, তিনি ক্রোধী ও ক্রোধযুক্ত উত্তপ্ত বাক্য নিঃসরণ করেন, তাহলে তাঁর পক্ষে উচিত হবে, সেই সকল পাপ ও অকুশল ধর্ম পরিত্যাগের জন্য চেষ্টা করা। কিন্তু যদি পর্যবেক্ষণের দ্বারা বুঝতে পারেন যে, তিনি ক্রোধী নহে, এবং ক্রোধযুক্ত বাক্য প্রয়োগ করেন না, তাহলে তাঁর প্রীতি-প্রফুল্লচিত্তে কুশল ধর্মসমূহ শিক্ষা করে অবস্থান করা কর্তব্য। (ম.নি. অনুমান সূত্র)।</p>
    <p class="txt">আসুন, ক্রোধের কুফল ও ক্রোধহীনের সুফল জেনে অন্তরের মধ্যে থাকা ভয়ঙ্কর ক্রোধ ও বদমেজাজটি দমন করার চেষ্টা করি।</p>
    <p class="txt">আসুন, বহু দুঃখদায়ক মনের ক্রোধকে দমন ও নিয়ন্ত্রণ করার জন্য প্রতিদিন মৈত্রীভাবনা করি।</p>
    </div>
    <div class="react">
    </div>
    </div>
    <h1 class="title">অহেতুক-দ্বিহেতুক-ত্রিহেতুক পুদগল কাকে বলে?</h1>
    <div class="post_box">
    <div class="post_txt">
    <p class="txt"><span>সিংহভাগ উপাসক-উপাসিকা তাদের অহেতুক পুদগল (মানুষ) হিসেবে মনে করে, যারা কর্ম ও কর্মফল, স্বর্গ-নরক বিশ্বাস করে না, মিথ্যাদৃষ্টি পরায়ণ; অথবা যারা ত্রিরত্নের প্রতি শ্রদ্ধাহীন, বিহারে যায় না, অথবা যারা দান, শীল, ভাবনা কুশলকর্মে বিমুখী, পাপকর্মে অভিমুখী</span><span>—</span><span> তারাই অহেতুক পুদগল। আর যারা ধর্ম-কর্ম, স্বর্গ-নরক বিশ্বাস করে, দান, শীল, ভাবনাদি পুণ্যকর্মে ব্যাপৃত থাকে তথা বিহারে আসা-যাওয়া করে, ত্রিরত্ন বা ভিক্ষুসংঘের প্রতি শ্রদ্ধাশীল, তারা দ্বিহেতুক বা ত্রিহেতুক সম্পন্ন মানুষ। এই ধারণাটি স্রেফ সাধারণ গৃহীরা পোষন করে এমন নয়, বহু ভিক্ষুর মুখ থেকেও শুনেছি দায়ক-দায়িকাদের মতো একই দৃষ্টিভঙ্গি পোষন করতে এবং তারা সেভাবে ধর্মদেশনা প্রদান করে থাকে। আসলে তাদের মনে করাটা কী পিটকের সাথে কোনো সাযুজ্য আছে? বা কোনো গবেষণা দ্বারা প্রমাণিত? আমি নিশ্চিতভাবে বলবো, একদম নয়। সেটা তাদের সম্পূর্ণ ভ্রান্তধারণা, ভুল ব্যাখ্যা ও শুনা কথা মাত্র। অভিধর্মের অভিজ্ঞতা অপ্রতুলতার দরুন তারা অহেতুক-দ্বিহেতুক-ত্রিহেতুক মানুষ বা সত্ত্ব নিয়ে মনের মধ্যে ভ্রান্তধারণা লালন করেন এবং ভুল বয়ান দিয়ে থাকেন। আমিও আগে অহেতুক-দ্বিহেতুক-ত্রিহেতুক পুদগল হিসেবে তাদের মনে-প্রাণে বিশ্বাস করতাম, যারা স্বর্গ-নরক, ধর্ম-পুণ্য বিশ্বাস করে না, বিহারে যায় না, মিথ্যাদৃষ্টি।</span></p>
    <p class="txt">কিন্তু যখন ২০১৫ সালে মদীয় শিক্ষা গুরু বিশিষ্ট অনুবাদক, লেখক ও সাংঘিক ব্যক্তিত্ব আমার অত্যন্ত শ্রদ্ধাভাজন ভদন্ত "করুণা বংশ ভান্তে'র" কাছ থেকে একদল ভিক্ষু পাঁচ মাস অবধি অভিধর্ম ক্লাস করলাম এবং তিনি যখন ক্লাসে অহেতুক, দ্বিহেতুক ও ত্রিহেতুক সম্পর্কে সুন্দরভাবে উদাহরণসহ ব্যাখ্যা-বিশ্লেষণ করে বুঝিয়ে দিলেন, তখন থেকেই আমার দীর্ঘদিন ধরে অন্তরে লালন করে আসা "ভুলভাল বুঝা ও ভ্রান্ত ধারনাটি" সংশোধন হয় এবং জানতে পারি কাকে অহেতুক- দ্বিহেতুক- ত্রিহেতুক পুদগল বলে। আমার ভুল ধারণাটি সংশোধন হয়ে মনের মধ্যে একটা উপলব্ধি আসলো, আদতে কোনো বিষয় সম্পর্কে সঠিকভাবে না-জেনে, না-বুঝে নিছক অপরের কাছ থেকে শুনে আন্দাজে দেশনা দেয়া বা এই-সেই বলা ঠিক নয়। যে কোনো ধর্মীয় বিষয় সম্পর্কে পুরোপুরি না-জেনে, না-বুঝে দেশনা বা ব্যাখ্যা করলে বুদ্ধের বাণীগুলো অপব্যাখ্যা হয়ে যায়।</p>
    <p class="txt"><span>আসলে ধর্ম-পুণ্য, কর্ম ও কর্মফল, স্বর্গ-নরক বিশ্বাস করা না-করার ওপর অহেতুক-দ্বিহেতুক-ত্রিহেতুক পুদগল নির্ভর করে না বা চেনা যায় না। নির্ভর করে মরণের সময় চ্যুতি চিত্তের অব্যবহিত পর কর্ম অনুযায়ী কে কোন চিত্ত নিয়ে প্রতিসন্ধি গ্রহণ করেছে তার ওপর। দেবদত্ব বুদ্ধের বিরুদ্ধাচরণ করে সবচেয়ে গুরুতর পাপ "বুদ্ধের দেহ হতে রক্তপাত ও সংঘভেদ" এ দু'টি গুরুকর্ম করেছিল। ফলে তাকে অবীচি নরকে যেতে হয়েছে। তাহলে পাপী দেবদত্বকে কি অহেতুক পুদগল বলবেন? না, সে ছিল ত্রিহেতুক পুদগল। সাধনা করে দেবদত্ব অষ্টসমাপত্তি ধ্যান লাভ করে ঋদ্ধিও পেয়েছিল । যদিও পরবর্তীতে লাভসৎকারে অভিভূত হয়ে ঐ সব অভিজ্ঞা (ঋদ্ধি) হারিয়ে ফেলেছিল। অজাতশত্রুও অসৎমিত্র দেবদত্বের কুচক্রান্তের ফাঁদে পড়ে রাজ্য প্রলোভনে তার ধার্মিক পিতা বিম্বিসার রাজাকে হত্যা করে গুরুকর্ম করেছিলেন। যার ফলস্বরূপ তাকেও নরকে যেতে হয়েছে। তিনিও তো পারমী পূরিত একজন ত্রিহেতুক সম্পন্ন ব্যক্তি ছিলেন। তার পিতাকে যদি হত্যা না করতেন</span><span>—</span><span> তাহলে বুদ্ধের নিকট "শ্রামণ্য ফল সূত্রটি" শ্রবণের সাথে সাথে মার্গফলে প্রতিষ্ঠিত হতেন। অপরদিকে পারিলেয়্য বনে পারিলেয়্য হস্তী বুদ্ধকে খুব প্রসন্ন মনে সেবা করেছিল এবং পারিলেয়্য হস্তীকে সেবা করতে দেখে সেই বনে অবস্থান করা একটি মর্কটও বুদ্ধকে মধু দান করেছিল। তারা উভয়ে মহৎ পুণ্যফল ভাগী হয়েছেন, এবং মৃত্যুর পর স্বর্গেও গিয়েছেন। তাহলে কী সেই পুণ্যবান দুই তির্যক প্রাণীকে দ্বিহেতুক বা ত্রিহেতুক সত্ত্ব বলবেন? না, তারা উভয়ে ছিলেন অহেতুক সত্ত্ব। বর্তমান সময়েও দেখা যায় জন্মগতভাবে অনেক অঙ্গহানি মানুষ দান, শীল, ভাবনায় নিয়োজিত আছে। অপরদিকে অঙ্গপ্রত্যঙ্গ পরিপূর্ণ বহু শিক্ষিত ও মেধাসম্পন্ন মানুষ মিথ্যাদৃষ্টি সম্পন্ন হয়ে বিভিন্ন পাপ বা খারাপকর্ম সম্পাদন করছে।</span></p>
    <p class="txt">অতএব, পাপ-পুণ্য করা না করা, কর্ম ও কর্মফল বিশ্বাস করা না করার অহেতুক-দ্বিহেতুক-ত্রিহেতুক চিত্তের ওপর নির্ভর করে না। নির্ভর করে কার দৃষ্টিভঙ্গি কেমন আর শ্রদ্ধা বা বিশ্বাস-অবিশ্বাসের ওপর। দ্বিহেতুক, ত্রিহেতুক মানুষও ঘোর মিথ্যাদৃষ্টি হতে পারে, তেমনি অহেতুক ব্যক্তিরাও সম্যকদৃষ্টিমূলক নানা পুণ্য কর্মে জড়িত থাকতে পারে। মানুষের চিত্ত বড়ই বিচিত্র! মানুষের অরূপী চিত্ত, কর্মপ্রক্রিয়া, দৃষ্টিভঙ্গি বড়ই জটিল। অতীত জন্মের কুশল-অকুশল কর্ম সংস্কার ও বর্তমান জীবনের পারিবারিক, সামাজিক ভালো-মন্দ পরিবেশ এবং কে কেমন সঙ্গী-সাথীর সাথে মেলামেশা করে, তার ওপর নির্ভর করে মানুষের দৃষ্টিভঙ্গি গড়ে ওঠে।</p>
    <p class="txt">আসুন, তাহলে ধীরে ধীরে নিচের দিকে নেমে জেনে নিই অভিধর্মের দৃষ্টিকোন থেকে কোন চিত্তগুলো বা কাদের অহেতুক, দ্বিহেতুক, ত্রিহেতুক পুদগল বা সত্ত্ব বলে, এবং কি কারণে অহেতুক, দ্বিহেতুক ও ত্রিহেতুক মানুষ বা সত্ত্বরূপে জন্ম নেয়।</p>
    <p class="txt"><span>অহেতুক, দ্বিহেতুক, ত্রিহেতুক সত্ত্ব সম্পর্কে জানতে হলে আপনাকে সর্বাগ্রে কামভূমি, রূপভূমি, অরূপভূমি</span><span>—</span><span> এই ত্রিভূমির ১৯ প্রকার বিপাক চিত্ত বা প্রতিসন্ধি চিত্ত সম্বন্ধে জানতে হবে। সমগ্র ত্রিলোকের সত্ত্বগণ এই ১৯ প্রকার বিপাক চিত্ত নিয়ে কর্ম অনুসারে বিভিন্ন যোনিতে অহেতুক, দ্বিহেতুক, ত্রিহেতুক সত্ত্ব হয়ে জন্ম পরিগ্রহণ করে থাকে। কামলোক, রূপলোক ও অরূপলোক ও লোকোত্তর চিত্ত মিলে সর্বমোট ৮৯ বা ১২১ প্রকার চিত্তের কথা উল্লেখ আছে। সেই চিত্তগুলো কুশল, অকুশল, বিপাক ও ক্রিয়া চিত্ত ভেদে চার ভাগে বিভাজন করা হয়েছে। সকল চিত্তগুলো এখানে বর্ণনা করলে বড়োসড়ো একটা লেখা হয়ে যাবে। সেই ৮৯ প্রকার চিত্ত থেকে আমি কেবলমাত্র ১৯টি বিপাক চিত্ত নিয়ে আলোকপাত করছি</span><span>—</span><span> যে চিত্তগুলো দ্বারা সত্ত্বগণ অহেতুক, দ্বিহেতুক ও ত্রিহেতুক সত্ত্বরূপে প্রতিসন্ধি বা জন্মগ্রহণ করে থাকে। যাদের যৎকিঞ্চিৎ পরিমাণ অভিধর্ম সম্পর্কে ধারণা নেই বা ইতিপূর্বে যারা একটুও অভিধর্ম বিষয়ে স্টাডি করেন নি, তাদের কিছু কিছু পয়েন্ট হয়তো একটু বুঝতে অসুবিধা হতে পারে। তাতে সমস্যা নেই, একটু-আধটু বুঝতে পারলেও যথেষ্ট। সবগুলো বুঝতে হবে এমন কোনো কথা নেই।</span></p>
    <p class="txt">সেই ১৯ প্রকার প্রতিসন্ধি বিপাক চিত্তগুলো হলো:</p>
    <ul class="list_">
    <p class="txt">ক. দশ প্রকার কামবচর প্রতিসন্ধি চিত্ত:</p>
    <p class="txt">১. পূর্বজন্ম কৃত অকুশলের অহেতুক বিপাক "উপেক্ষা সহগত সন্তীরণ চিত্ত" ।</p>
    <p class="txt">২. পূর্বজন্ম কৃত কুশলের অহেতুক বিপাক "উপেক্ষা সহগত সন্তীরণ চিত্ত" ।</p>
    <p class="txt">খ. কামাবচর পূর্ব জন্মকৃত মহাবিপাক সহেতুক চিত্ত ৮টি:</p>
    <p class="txt">১. সৌমনস্য সহগত জ্ঞান সংযুক্ত অসাংস্কারিক চিত্ত ।</p>
    <p class="txt">২. সৌমনস্য সহগত জ্ঞান সংযুক্ত সসাংস্কারিক চিত্ত।</p>
    <p class="txt">৩. সৌমনস্য সহগত জ্ঞান বিপ্রযুক্ত অসাংস্কারিক চিত্ত।</p>
    <p class="txt">৪. সৌমনস্য সহগত জ্ঞান বিপ্রযুক্ত চিত্ত।</p>
    <p class="txt">৫. উপেক্ষা সহগত জ্ঞান সংযুক্ত অসাংস্কারিক চিত্ত।</p>
    <p class="txt">৬. উপেক্ষা সহগত জ্ঞান বিপ্রযুক্ত সসাংস্কারিক চিত্ত।</p>
    <p class="txt">৭. উপেক্ষা সহগত জ্ঞান বিপ্রযুক্ত অসাংস্কারিক চিত্ত।</p>
    <p class="txt">৮. উপেক্ষা সহগত জ্ঞান বিপ্রযুক্ত সসাংস্কারিক চিত্ত।</p>
    <p class="txt">এই দশটি বিপাক চিত্ত হল৩ কামভূমির প্রতিসন্ধি বা জন্ম চিত্ত।</p>
    <p class="txt">গ. রূপলোকের বা রূপব্রহ্মলোকে পাঁচটি বিপাক চিত্ত:</p>
    <p class="txt">১. বিতর্ক, বিচার, প্রীতি, সুখ, একাগ্রতা সহিত প্রথম ধ্যান বিপাক চিত্ত।</p>
    <p class="txt">২. বিচার, প্রীতি, সুখ, একাগ্রতা সহিত দ্বিতীয় ধ্যান বিপাক চিত্ত।</p>
    <p class="txt">৩. প্রীতি, সুখ, একাগ্রতা সহিত তৃতীয় ধ্যান বিপাক চিত্ত।</p>
    <p class="txt">৪. সুখ, একাগ্রতা সহিত চতুর্থ ধ্যান বিপাক চিত্ত।</p>
    <p class="txt">৫. উপেক্ষা ও একাগ্রতা সহিত পঞ্চম ধ্যান বিপাক চিত্ত।</p>
    <p class="txt">এই পাঁচটি রূপলোকের প্রতিসন্ধি চিত্ত।</p>
    <p class="txt">ঘ. চারটি অরূপাবচর বিপাক চিত্ত:</p>
    <p class="txt">১.আকাশ অনন্ত আয়তন কুশল বিপাক চিত্ত।</p>
    <p class="txt">২. বিজ্ঞান অনন্ত আয়তন কুশল বিপাক চিত্ত।</p>
    <p class="txt">৩. আকিঞ্চনায়তন কুশল বিপাক চিত্ত।</p>
    <p class="txt">৪. নৈব সংজ্ঞা না-সংজ্ঞায়তন কুশল বিপাক চিত্ত। এ চারটি চিত্তই অরূপ ব্রহ্মলোকে প্রতিসন্ধি ঘটায়।</p>
    </ul>
    <p class="txt">উল্লিখিত ১৯ প্রকার প্রতিসন্ধি চিত্তগুলোর মধ্যে কামভূমির প্রথম কুশল-অকুশল " উপেক্ষা সন্তীরণ চিত্তদ্বয়কে" অহেতুক প্রতিসন্ধি চিত্ত বলে, এবং যারা সেই অহেতুক চিত্তদ্বয় নিয়ে জন্মগ্রহণ করে তারা অহেতুক সত্ত্ব নামে অভিহিত। সেই দুই চিত্ত কোথায় প্রতিসন্ধি ঘটায়? প্রথম অকুশল অহেতুক বিপাক "উপেক্ষা সংযুক্ত সন্তীরণ চিত্তটি" চার অপায়ে প্রতিসন্ধি প্রদান করে। অর্থাৎ যে সমস্ত সত্ত্বগণ নরক, তির্যক, প্রেত, অসুর কূলে জন্ম নিয়েছেন, তারা প্রথম অকুশল অহেতুক বিপাক "উপেক্ষা সন্তীরণ চিত্তটি" নিয়ে জন্মধারণ করেছেন। সেই চিত্তকে অকুশল প্রতিসন্ধি বলে। আর দ্বিতীয় কুশল অহেতুক বিপাক "উপেক্ষা সংযুক্ত সন্তীরণ চিত্তটি" ভূম্যাশ্রিত কিছু নিম্ন শ্রেণী ওপপাতিক দেবতারূপে অথবা মনুষ্যকূলে প্রতিসন্ধি ঘটায়। কিন্তু মনুষ্যকুলে প্রতিসন্ধি প্রদান করলেও জন্মান্ধ, বধির, বোবা, খঞ্জ, হিজড়া, বিকৃত মস্তিষ্ক, হাবাগোবা ইত্যাদি অঙ্গহানি হয়ে জন্ম গ্রহণ করে। মোদ্দাকথা, যে সমস্ত সত্ত্বগণ চার অপায় ভূমিতে আছে, মনুষ্যকুলে যারা জন্মগতভাবে অস্বাভাবিক অঙ্গ-প্রত্যঙ্গ হয়ে জন্ম গ্রহণ করেছেন, এবং কিছু নিম্ন শ্রেণী ভূমি দেবতারাই অহেতুক সত্ত্ব বা অহেতুক মানুষ।</p>
    <p class="txt"><span>অষ্টবিধ পূর্ব জন্মকৃত মহাকুশল বিপাক চিত্তের মধ্যে প্রথম, দ্বিতীয়, পঞ্চম ও ষষ্ট</span><span>—</span><span> এ চারটি চিত্ত ত্রিহেতুক চিত্ত। অর্থাৎ অলোভ, অদ্বেষ ও অমোহ বা জ্ঞান সম্প্রযুক্ত চিত্তগুলো। বাকি চারটি চিত্ত দ্বিহেতুক ( অলোভ ও অদ্বেষ) চিত্ত। এই আট প্রকার কুশল ফল চিত্ত সাতটি সুগতি স্থানে প্রতিসন্ধি প্রদান করে। সেগুলি হল</span><span>—</span><span> এক মনুষ্যভূমি ও ছয় দেবলোকে। সোজা কথায় বুঝতে হবে, যারা জন্মগতভাবে অঙ্গ-প্রত্যঙ্গ পরিপূর্ণ ও সুস্থ মস্তিষ্ক মানবরূপে জন্মগ্রহণ করেছেন এবং ছয় স্বর্গের যে সমস্ত দেবতাগণ আছেন, তারা প্রত্যেকে দ্বিহেতুক অথবা ত্রিহেতুক সত্ত্ব।</span></p>
    <p class="txt"><span> কুশল-অকুশল অহেতুক "উপেক্ষা সন্তীরণ চিত্তদ্বয়" কখনো অঙ্গ-প্রত্যঙ্গ পরিপূর্ণ মানবরূপে বা ছয় দেবলোকে প্রতিসন্ধি ঘটাতে পারে না। আর চার ত্রিহেতুক মহাকুশল বিপাক চিত্ত ও চার প্রকার মহাকুশল দ্বিহেতুক বিপাক চিত্তগুলো কদাচিৎ চার অপায়ে বা জন্মগতভাবে বিকলাঙ্গ মানুষরূপে প্রতিসন্ধি প্রদান করে না। অহেতুক "উপেক্ষা সন্তীরন চিত্তদ্বয়" ছয় স্বর্গে বা পরিপূর্ণ মানুষ হিসেবে প্রতিসন্ধি ঘটাবে</span><span>—</span><span>তাও অসম্ভব। আর রূপ ও অরূপ ব্রহ্মলোকে জন্ম নেয়া সত্ত্বরা সবাই ত্রিহেতুক এবং ধ্যানী। ধ্যান লাভ ব্যতীত ব্রহ্মলোকে জন্ম হওয়া সম্ভব নয়। যারা এই মনুষ্য ভূমিতে ভাবনা-সাধনার মাধ্যমে রূপধ্যান লাভ করেন, তারা ধ্যান স্তর অনুসার ষোল প্রকার রূপব্রহ্ম ভূমি হতে যেকোন একটিতে প্রতিসন্ধি গ্রহণ করেন। আর যারা অরূপ ধ্যান লাভী তারাও ধ্যান স্তর অনুসারে চার অরূপ ব্রহ্মলোকে কোনো একটিতে প্রতিসন্ধি গ্রহণ করেন। রূপ-অরূপ ব্রহ্মভূমিতে অহেতুক, দ্বিহেতুক সত্ত্ব বা চিত্ত নেই। আর ছয় দেবলোকের সকল দেবতাগণও দ্বিহেতুক, ত্রিহেতুক চিত্তের অধিকারী। স্বর্গে কোনো অহেতুক সত্ত্ব নেই। কিন্তু এই মনুষ্য ভূমিতে মানবগণ অহেতুক, দ্বিহেতুক ও ত্রিহেতুক সবাই আছেন। আর চার অপায়ের প্রাণীরা প্রত্যেকে অহেতুক সত্ত্ব। এই হলো, অহেতুক, দ্বিহেতুক ও ত্রিহেতুক চিত্ত বা সত্ত্ব বা পুদগলের সংক্ষিপ্ত পরিচিত।</span></p>
    <p class="txt">এখন কি কারণে চিত্তগুলো অহেতুক, দ্বিহেতুক, ত্রিহেতুক ও অসাংস্কারিক (স্বপ্রণোদিত), সসাংস্কারিক (পরপ্রণোদিত), এবং সৌমনস্য সহগত, উপেক্ষা সহগত হয়ে থাকে, সে বিষয়ে সংক্ষিপ্ত আলোকপাত করা যাক।</p>
    <p class="txt"><span>যারা দান, শীল, ভাবনা, সেবা, সম্মান, পুণ্যদান, পুণ্যানুমোদন, ধর্ম দেশনা শ্রবণ, ধর্মদেশনা প্রদান, সম্যকদৃষ্টি কর্ম</span><span>—</span><span> এই দশ প্রকার কুশল কর্ম থেকে যে কোনো একটি লোভহীন, দ্বেষহীন, মোহহীন বা জ্ঞানযোগে কর্ম ও কর্মফল বিশ্বাস করে অথবা দুঃখমুক্তির তরে প্রসন্ন মনে স্বঃস্ফূর্তভাবে সম্পাদন করেন, তাদের কুশল কর্মটি হয় "আনন্দ অনুভূত জ্ঞান সম্প্রযুক্ত চিত্তে স্বপ্রণোদিত (অসাংস্কারিক) সম্পাদিত কুশলকর্ম"। পুণ্যকর্ম সম্পাদনের সময় সৌমনস্য বা আনন্দগঘা অভাব হলে "উপেক্ষা সহগত জ্ঞান সংযুক্ত বা ত্রিহেতুক চিত্তে স্বপ্রণোদিত কুশল কর্ম হয়ে যায়। অপরের উৎসাহ-উদ্দীপনায় সম্পাদন করলে "পরপ্রণোদিত (সসাংস্কারিক) কুশল কর্ম হয়। </span></p>
    <p class="txt">পুণ্য কর্ম সম্পাদনের সময় জ্ঞানাভাব হলে জ্ঞান-বিপ্রযুক্ত দ্বিহেতুক কুশল কর্ম হয়ে থাকে। এই দ্বিহেতুক কুশল কর্মগুলোও কারো অনুপ্রেরণা ব্যতীত নিজের উৎসাহ বলে করলে, স্বপ্রণোদিত। পরের অনুপ্রেরণায় করলেও পরপ্রণোদিত। খুশি মনে করলে সৌমনস্য সহগত, খুশির অপ্রতুল হলে উপেক্ষা সহগত হয়।</p>
    <p class="txt">কী কারণে পুণ্যকর্ম সম্পাদনের সময় চিত্তগুলো খুশি ও উপেক্ষাভাব প্রাপ্ত হয়? প্রবল শ্রদ্ধা, দৃষ্টি পরিশুদ্ধি, কুশলকর্মের ফল দর্শনই চিত্ত প্রসন্ন উৎপত্তির কারণ। অতএব, মনের মধ্যে প্রসন্নতা উৎপাদন ও প্রবল শ্রদ্ধা জাগরণ করতে হলে প্রয়োজন পরিশুদ্ধভাবে শীল পালন ও ত্রিরত্নের গুণ, উপশমাদির গুণ স্মরণ করা। বলবতী শ্রদ্ধা অভাব, দৃষ্টি-বিশুদ্ধি ও কুশল বিপাক সম্বন্ধে জ্ঞানাভাবও উপেক্ষা বেদনা বা অনুভূতির কারণ। কুশল কর্ম সম্পাদনের সময় চিত্তের মধ্যে প্রসন্নতা ভাব আনতে পারলে বেশি পুণ্য হয়।</p>
    <p class="txt"><span>উপরিউক্ত ত্রিহেতুক কুশল কর্মগুলো যদি উৎকৃষ্ট বা শক্তিশালী হয়, তাহলে সেই কর্মগুলো ত্রিহেতুক প্রতিসন্ধি ঘটায়। অর্থাৎ ছয় দেবলোকে দেবতা হয়ে জন্ম প্রদান করবে অথবা মানুষ হয়ে জন্ম নিলে পরিপূর্ণ অঙ্গ-প্রত্যঙ্গ মানুষরূপে জন্ম হবে। ত্রিহেতুক কুশল কর্মটি কখন উৎকৃষ্ট বা শক্তিশালী হয়? প্রাগুক্ত দশবিধ কুশল কর্মগুলো বার বার করলে, তখন ত্রিহেতুক কুশল কর্মগুলো উৎকৃষ্ট বা শক্তিশালী হয়। সেই ত্রিহেতুক কুশল কর্মগুলো যদি নিকৃষ্ট বা দুর্বল হয় এবং দ্বিহেতুক কুশল কর্মগুলো উৎকৃষ্ট হলে</span><span>—</span><span>তখন দ্বিহেতুক প্রতিসন্ধি প্রদান করে। দ্বিহেতুক প্রতিসন্ধি চিত্ত ত্রিহেতুক কুশল কর্মের বিপাক লাভ করতে পারে না। দ্বিহেতুক কুশল কর্মগুলো যদি নিকৃষ্ট বা দুর্বল হয়, তাহলে অহেতুক সত্ত্ব বা অহেতুক মানুষরূপে প্রতিসন্ধি হয়ে থাকে। আর অহেতুক প্রতিসন্ধি চিত্ত বা সত্ত্বরাই দ্বিহেতুক কুশলকর্ম বিপাক লাভ করতে না।</span></p>
    <p class="txt">অতএব, যারা নিত্য ভিক্ষুসংঘকে চারিপ্রত্যয় দান দেন, বুদ্ধ বন্দনা ও বুদ্ধ পূজা করেন, শীল পালন, ভাবনা অনুশীলন, মানব সেবামূলক কর্ম, সম্মান, ধর্ম দেশনা শ্রবণ, ধর্ম দেশনা প্রদান ইত্যাদি কুশল কর্ম করেন, তাদের কুশলকর্মগুলো যেন সর্বদা ত্রিহেতুক উৎকৃষ্ট বা শক্তিশালী কুশলকর্মে পরিণত হয়, আজীবন জ্ঞানযোগে পুণ্য করা আবশ্যক। না হয় দ্বিহেতুক বা অহেতুক সত্ত্ব হয়ে জন্ম নিতে হবে। এখানে একটা অতীব গুরুত্বপূর্ণ কথা অনভিব্যক্ত থেকে যাচ্ছে, সেটা সবার মনে রাখা দরকার। তা হলো, যারা ভাবনা করে ধ্যান লাভ, মার্গফল লাভ করতে চান, তাদের প্রতিসন্ধি চিত্তটি অবশ্যই প্রবল ত্রিহেতুক সম্পন্ন হতে হবে। জন্মগ্রহণকারী চিত্তটি যদি অহেতুক বা দ্বিহেতুক হয়ে থাকে, সেই মানুষ বা ভিক্ষু রাতদিন কঠোর ভাবনা করলেও ইহজীবনে ধ্যান বা মার্গফল লাভ করতে পারবে না। এজন্য অহেতুক, দ্বিহেতুক চিত্তদ্বয়কে ধ্যান বা মার্গফল লাভের পাঁচ প্রকার অন্তরায়কর ধর্ম ও অষ্ট অক্ষণের মধ্যে একটি গণ্য করা হয়েছে। তবে, অহেতুক, দ্বিহেতুক সত্ত্বরা পুণ্য করলে স্বর্গে যেতে পারে, দুঃখমুক্তির পারমী সঞ্চয় করতে পারে। যেমন, বুদ্ধকে শ্রদ্ধাচিত্তে সেবা-পূজা করে পারিলেয়্য বনে পারিলেয়্য হস্তী, বানরটি স্বর্গ উৎপন্ন হয়েছিল। আরও অনেকে জন্ম নিয়েছেন।</p>
    <p class="txt"><span>এখন আমাদের প্রতিসন্ধি বিপাক চিত্তটি দ্বিহেতুক নাকি ত্রিহেতুক, স্বপ্রণোদিত (অসাংস্কারিক) নাকি পরপ্রণোদিত (সসাংস্কারিক), অথবা সৌমনস্য নাকি উপেক্ষা সহগত</span><span>—</span><span> আমাদের মতো সাধারণ ভিক্ষু বা গৃহীর পক্ষে সুনির্দিষ্টভাবে বলা বড়ই কঠিন ব্যাপার। সেটা স্রেফ বুদ্ধগণের জ্ঞানের গোচরীভূত বিষয়। তবে আমরা যারা অঙ্গ-প্রত্যঙ্গ পরিপূর্ণ ও সুস্থ মস্তিষ্ক নিয়ে জন্ম গ্রহণ করেছি, এটা অন্তত নিশ্চিত হতে পারি যে, আমরা হয় দ্বিহেতুক অথবা ত্রিহেতুক পুদগল। দু'টি থেকে যে কোনো একটি হতে পারে সেটা গ্যারান্টি না দিয়েও বলা যায়। আর যারা জন্মগতভাবে বিকলাঙ্গ মানব, এবং চার অপায়ে যে সমস্ত প্রাণীরা আছে</span><span>—</span><span> তারা প্রত্যেকে অহেতুক সত্ত্ব। অভিধর্মের লজিকে ও দর্শনে অন্তত সেটাই বলে।</span></p>
    </div>
    <div class="react">
    </div>
    </div>
    <h1 class="title">অষ্ট অক্ষণ বলতে কি বুঝায় ?</h1>
    <div class="post_box">
    <div class="post_txt">
    <p class="txt"> অষ্ট অক্ষণ বলতে দোষযুক্ত কাল, অযোগ্য জায়গায় বা দুর্গতি ভূমিতে জন্ম গ্রহণকে বুঝায়। অর্থাৎ যে জায়গায়, যে সময়ে কিংবা যে কূলে জন্ম গ্রহণ করলে দান-শীল-ভাবনা করার সুযোগ নেই, মার্গ-ফল করার প্রতিকূল, সদ্ধর্ম বাণী শুনতে পায় না, সেই আট প্রকার অযোগ্য, প্রতিকূল জায়গায় জন্ম নেওয়াকে তথাগত বুদ্ধ "অষ্টঅক্ষণ" বলে অভিহিত করেছেন ।</p>
    <p class="txt">সেগুলো হলো:</p>
    <ul class="list_">
    <p class="txt">(১) প্রেতলোক</p>
    <p class="txt">(২) তীর্যকলোক, </p>
    <p class="txt">(৩) নরকলোক,</p>
    <p class="txt">(৪) অরূপ ব্রহ্মলোক,</p>
    <p class="txt">(৫) ভিক্ষুসংঘ হীন জায়গা,</p>
    <p class="txt">(৬) ইন্দ্রিয় বিকলতা,</p>
    <p class="txt">(৭) মিথ্যা দৃষ্টিসম্পন্ন মাতা-পিতার গর্ভে জন্ম নেয়া ও</p>
    <p class="txt">(৮) বুদ্ধশূন্য কল্প ।</p>
    </ul>
    <p class="txt">(১) প্রেতলোক: ইহলোকে মানুষ পাপ-অকুশল কর্মের ফলে প্রেতলোকে জন্ম গ্রহণ করে । অকুশল কর্মের তারতম্য অনুসারে প্রেতদের আয়ু লাভ হয় । কেউ লক্ষ বৎসর, কেউ কোটি বৎসর, কেউ কেউ এক বুদ্ধান্তর কল্প পর্যন্ত কোনো প্রকার আহার, একফোঁটা পানি না-পেয়ে মহাদুঃখ ভোগ করে থাকে। প্রেতদের খাদ্য অভাবে ক্ষুধা-পিপাসায় কাতর হয়ে রক্ত-মাংস শুকিয়ে যায় । তাদের প্রকান্ড কঙ্কালসার বীভৎস দেহ দেখলে মানুষ আতংকগ্রস্থ হয়ে পড়ে । খাদ্যের অভাবে শরীরের ভেতরের বড়ো বড়ো স্নায়ীরাশি ভেসে ওঠে । পিঠের মেরুদণ্ডের সাথে পেটের চামড়া লেগে থাকে । তাদের নেই কোনো খাদ্য, পানি, কাপড়-চোপড়। খাদ্য, পানীয়, কাপড় অভাবে সর্বদা দুর্বল, উলঙ্গ অবস্থায় হয়ে পড়ে থাকে । পূর্বজন্ম পাপকর্ম স্মরণ করে সেখানে অসহনীয় মহাদুঃখ ভোগ করে থাকে, যতক্ষন পাপকর্মের ফল শেষ না হয় ।</p>
    <p class="txt">এরূপ মহাদুঃখপূর্ণ স্থান প্রেতকূলে জন্ম নিলে পুণ্য কর্ম সম্পাদন, সদ্ধর্ম দেশনা শ্রবণ, ধ্যান-সাধনা বা মার্গফল লাভ করার কোনো সুযোগ নেই । এজন্য এই প্রেতভূমিতে জন্ম নেওয়াকে প্রথম অক্ষণ বলা হয়েছে । প্রেতকাহিনী অর্থকথায় ছয় প্রকার প্রেতের কথা উল্লেখ আছে ।</p>
    <p class="txt"><span>সেগুলো হলো</span><span>—</span><span>১.ঋতুজীবি প্রেত,</span></p>
    <ul class="list_">
    <p class="txt">২.ক্ষুৎপিপাসিক প্রেত,</p>
    <p class="txt">৩.নিজ্ঝামতৃষ্ণিক প্রেত,</p>
    <p class="txt">৪,কালকঞ্জিক প্রেত,</p>
    <p class="txt">৫.পাংশুকলিক প্রেত,</p>
    <p class="txt">৬.পরদত্তোপজীবি প্রেত।</p>
    </ul>
    <p class="txt">এই ছয়শ্রেণী প্রেতদের ব্যাপারে বিস্তারিত জানতে প্রেতবত্থু অর্থকথাটি পড়ুন ।</p>
    <p class="txt">(২) তীর্যকলোক: যাদের মেরুদণ্ড সোজা উর্ধমুখী নয়, তির্যকভাবে পৃথিবীর সাথে সমান্তরাল, তাদের তির্যক সত্ত্ব বা প্রাণী বলে । যেমন, মোষ-গোরু, ছাগল, কুকুর, হাঁস-মুরগী, বাঘ-ভালুক, বানর, সাপ, ব্যাঙ, পাখি, কিট-পতঙ্গ, ইত্যাদি । তির্যককুলে জন্ম নিলে সারাক্ষণ আতংক আর উদ্বেগের মধ্যে দিন কাটে। এমনকি খাওয়ার সময়ও তাদের সুখ-শান্তি নেই । সবসময় ভয়ে ভয়ে এদিক-ওদিক তাকিয়ে আহার করে । তাদের মনে সর্বদা এই চিন্তা উদয় হয়, কে কখন কোন দিক দিয়ে আক্রমণ করে ফেলে । এখানে যেমন ধর্মচর্চার সুযোগ নেই তেমনি ভয়ে ও অজ্ঞান অন্ধকারে দিন-রাত অতিবাহিত করতে হয় তাদের। এটি হল দ্বিতীয় অক্ষণ ।</p>
    <p class="txt">(৩) নরকলোক: সবচেয়ে দুঃখপূর্ণ, যন্ত্রণাময় স্থান হলো নরক । নারকীয় সত্ত্বগণের এক মুহূর্ত সুখ-শান্তি নেই । নিরবচ্ছিন্নভাবে অবর্ণনীয় দুঃখ যন্ত্রণা ভোগ করতে হয় তাদের । পাপ-অকুশল কর্ম অনুসারে তাদের আয়ু লাভ হয় । কেউ লক্ষ বৎসর, কেউ কোটি বৎসর, কেউ এককল্প পর্যন্ত নরক যন্ত্রণা ভোগ করে । নারকীয় সত্ত্বদের বিভীষিকাময় দুঃখ-কষ্টের কথা তথাগত বুদ্ধ যেভাবে বর্ণনা করেছেন, সেগুলো ত্রিপিটকে পড়ে দেখলে যে প্রত্যেকের গাঁ শিউরে উঠবে। এই অতি দুঃখপূর্ণ স্থান নরকে জন্ম নিলে দান-শীল-ভাবনা করার, মার্গফল লাভ করার কোনো অবকাশ নেই । এটি হল তৃতীয় অক্ষণ ।</p>
    <p class="txt">(৪) অরূপ ব্রহ্মলোক: আমরা জানি ব্রহ্মলোক মানেই খুবই সুখের একটি জায়গা এবং আয়ুও অতিশয় দীর্ঘ । ব্রহ্মভূমি মোট বিশটি । তন্মধ্যে রূপ ব্রহ্মভূমি ষোলটি, অরূপ ব্রহ্মভূমি চারটি । এই রূপ-অরূপ ব্রহ্মভূমিগুলোতে শুধু ধ্যানলাভীদের প্রশাধিকার আছে, অন্যাদের জন্য নয় । যারা মনুষ্য ভূমিতে ভাবনা-সাধনা করে রূপধ্যান লাভ করেন, তাঁরা ধ্যান স্তর অনুসারে ষোল ব্রহ্মভূমি হতে যে কোনো একটিতে প্রতিসন্ধি গ্রহণ করে থাকেন । আর যারা অরূপ ধ্যানলাভী তাঁরাও ধ্যানস্তর অনুসারে চারটি অরূপ ভূমি হতে যে কোনো একটিতে উৎপন্ন হন । শেষের এই চারটি অরূপ ব্রহ্মভূমিগুলো তথাগত বুদ্ধ অষ্ট অক্ষণের মধ্যে অন্তর্ভুক্ত করেছেন । কেননা, সেখানে মনেন্দ্রিয় ব্যতীত অন্য কোনো ইন্দ্রিয় নেই। ফলে তথাগত বুদ্ধ কিংবা তাঁর শ্রাবকবুদ্ধগণ ধর্ম দেশনা করলেও চক্ষু ইন্দ্রিয়, শ্রবণ ইন্দ্রিয় না থাকার দরুন তাঁরা দেখতে, শুনতে পায় না । তাই এই অরূপ ব্রহ্মভুমিগুলোও ধর্মচর্চা, সাধনা বা মার্গফল লাভ করা সম্ভব হয় না। এটি হলো চতুর্থ অক্ষণ ।</p>
    <p class="txt">(৫) প্রত্যন্ত অঞ্চল বা ভিক্ষুসংঘহীন জায়গা: পৃথিবীতে অনেক জায়গা আছে, যেখানে না আছে বিহার, না কোনো ভিক্ষু-শ্রমণ । যার দরুন তারা বুদ্ধের সদ্ধর্ম বাণী শ্রবণ করার সুযোগ পায় না, এবং ভিক্ষু-শ্রামণদের এক চামচ পিণ্ডদান, সংঘদান, অষ্টপরিষ্কার দান ও নানাবিধ পুণ্যকর্ম করার সুযোগ-সুবিধা থেকে বঞ্চিত হয় । এহেন বিহার-মন্দির নেই, ভিক্ষুসংঘ নেই, সদ্ধর্ম শ্রবণ সুযোগবিহীন অঞ্চলে জন্মগ্রহণ করলে সেখানকার মানুষজন, সমাজ ব্যবস্থা সভ্যতা বিগর্হিত নানা অন্ধ কুসংস্কারে আবৃত থাকে । এরূপ অযোগ্য, অস্থানকে পঞ্চম অষ্ট অক্ষণ ধরা হয়েছে ।</p>
    <p class="txt"><span>(৬) ইন্দ্রিয় বিকলতা: কেউ যদি জন্মগতভাবে বিকলাঙ্গ হয়ে জন্মগ্রহণ করে অর্থাৎ কারো যদি হাত-পা না থাকে, চোখের দৃষ্টি, শ্রবণশক্তি না থাকে, বোবা-বধির, বোকা, হাবাগোবা হয়ে জন্মগ্রহণ করে কিংবা মানসিক ভারসাম্যহীন হয়</span><span>—</span><span> এরূপ অঙ্গহানী মানুষদের অভিধর্ম ভাষায় অহেতুক সত্ত্ব বলে । এ জাতীয় অহেতুক মানবেরা রাতদিন ভাবনা-সাধনা করলে বা তাদের অনবরত বুদ্ধের ধর্ম দেশনা প্রদান করলেও ধ্যান, মার্গফল অধিগত করতে পারে না । এদেরকে বলা হয় নির্বাণ মার্গের সাধনার বিপরীতে জন্ম নেওয়া সত্ত্ব। এটি হল ষষ্ঠ অক্ষণ ।</span></p>
    <p class="txt"><span>(৭)মিথ্যাদৃষ্টি পরিবারে জন্ম নেওয়া: যে মাতা-পিতা কর্ম ও কর্মফল, পরকাল, স্বর্গ-নরক বিশ্বাস করে না, ঘোর মিথ্যাদৃষ্টি সম্পন্ন, এবং বুদ্ধ-ধর্ম-সংঘের প্রতি শ্রদ্ধাহীন</span><span>—</span><span> সেই পরিবার সর্বদা নানা পাপ, অকুশল কর্মে ও কুসংস্কারে নিমজ্জিত থাকে । সেই ঘোর মিথ্যাদৃষ্টি সম্পন্ন পরিবারে জন্ম নিলে ধর্মচর্চা, পুণ্য করা, বুদ্ধের বাণী শ্রবণ করার কোনো অবকাশ নেই । এজন্য এটাও দোষযুক্ত স্থান বা অক্ষণ বলেই গণ্য।</span></p>
    <p class="txt">(৮)বুদ্ধশূন্য কল্প: পৃথিবীতে বুদ্ধরূপী সূর্য যতক্ষন উদয় না হয় ততক্ষন অবধি এই ধরাতল লোভ, দ্বেষ ও মোহান্ধকারে আচ্ছন্ন থাকে । সেই বুদ্ধশূন্যকল্পে মানুষের মন থেকেই হারিয়ে যায় ভাল-মন্দ, ন্যায়-অন্যায়, পাপ-পুণ্য, কুশল-অকুশল নির্ণয় করার বোধশক্তি । ফলে জগৎটা মানুষের নানা পাপে, অকুশল কর্মে, অন্যায়-অবিচারে ভরে যায় । এরকম বুদ্ধশূন্য কল্পের সময়ে ধর্মচর্চা, পুণ্য কর্ম করা কিংবা ধ্যান, মার্গফল লাভ করা অসম্ভব ব্যাপার । এজন্য এই বুদ্ধশূন্য সময়কে তথাগত বুদ্ধ অষ্ট অক্ষণের মধ্যে গণ্য করেছেন । রেফারেন্স: ( অ.নি.৮.২৯; প্রেতবত্থু অর্থকথা; অভিধর্মার্থ সংগ্রহ)।</p>
    <p class="txt"> উপরিউক্ত অষ্টঅক্ষণগুলো ভেবে দেখলে আমরা কত বড় পুণ্যবান ও ভাগ্যবান । কেন নিজেকে পুণ্যবান ও ভাগ্যবান বলছি ? কারণ, আমরা অষ্ট অক্ষণ মুক্ত সুক্ষণ সময় লাভ করেছি । জগৎপূজ্য গৌতম বুদ্ধকে সাক্ষাৎ না পেলেও এই যে আমরা অন্তত তাঁর সদ্ধর্ম শাসনকে পেয়েছি, পূজ্য বনভান্তের মতো একজন সৎ কল্যাণমিত্র মহাপুরুষের সান্নিধ্য লাভ করেছি, অঙ্গ-প্রত্যঙ্গ পরিপূর্ণরূপে দুর্লভ মনুষ্য লাভ করেছি । এইগুলো আমাদের জন্য পরম পাওয়া । কাজেই এহেন সুবর্ণ ও সুক্ষণ দুর্লভ সময়কে লাভ করে আমাদের প্রত্যেকের উচিৎ পাপ-অকুশল কর্মগুলো বাদ দিয়ে সতত পুণ্যকর্মে নিয়োজিত থাকা, শাস্ত্র অধ্যায়ন, জ্ঞান চর্চা ও ধ্যান-সাধনায় আত্মনিয়োগ করা । এখনো আমাদের হাতে যথেষ্ট সময় আছে মার্গফল বা নির্বাণ সাক্ষাৎ করার । এই দুর্লভ সুযোগকে সৎকাজে না লাগিয়ে আমরা যদি মূল্যবান সময়কে হেলায়-খেলায়, অবহেলায়, পাপ-অকুশল কর্মে কাটিয়ে দিই, তাহলে পরবর্তীতে বিরাট ভুলের মাশুল দিতে হবে, আফসোস করতে হবে, অক্ষণ সময়ে পতিত হয়ে হা-হুতাশ করতে হবে ।</p>
    </div>
    <div class="react">
    </div>
    </div>
    <h1 class="title">দুর্লভ মানব জন্ম প্রসঙ্গে</h1>
    <div class="post_box">
    <div class="post_txt">
    <p class="txt">জীবজগতের মধ্যে মানুষই হল সর্বশ্রেষ্ঠ জীব। কেবল এই মানবের মধ্যে ভাল-মন্দ, ন্যায়-অন্যায়, পাপ-পুণ্য, কুশল-অকুশল বিচার-বিশ্লেষণ করার, জীবনকে উর্ধ্ব হতে উর্ধ্বে দিকে নিয়ে যাওয়ার মতো অসীম শক্তি রয়েছে। যা অন্যান্য অপায় ভূমিতে জন্ম নেয়া প্রাণীগণের মধ্যে সেই শক্তি ও গুণটা নেই। যে মানুষের ভাল-মন্দ, ন্যায়-অন্যায়, পাপ-পুণ্য, কুশল-অকুশল নিরুপন করতে ব্যর্থ, অক্ষম, সে মানুষের মতো দৈহিক আকৃতি হলেও মানুষ হিসেবে পদবাচ্য নয়।</p>
    <p class="txt">বুদ্ধ বলেছেন, মানবজন্ম লাভ করা অতিশয় দুর্লভ, মানবজীবন বিপৎসঙ্কুল, সদ্ধর্ম শ্রবণ আয়াসসাধ্য, বুদ্ধগণের আবির্ভাব সহজ নহে। (ধর্মপদ.১৮২)। আমরা যে জীবশ্রেষ্ঠ মানব জীবনটা লাভ করেছি, এর পেছনে অনেক সাধনা, বহু পুণ্য জড়িত আছে। যদিও জ্ঞানের অভাবে আমরা তা দেখতে পাচ্ছি না। তথাগত বুদ্ধ সর্বজ্ঞতা জ্ঞানে দেখে, জেনে "মানবজন্ম লাভ করা অতীব দুর্লভ" এ কথাটি বলেছেন। যদিও অনেকে অজ্ঞতার কারণে এই দুর্লভ্য জীবনকে সহজ মনে করে থাকে।</p>
    <p class="txt"><span>দেবলোক, ব্রহ্মলোকে উৎপন্ন হওয়াকে বুদ্ধ দুর্লভ বলেন নি। যদিও তারা আমাদের থেকে অনেক উপরে, দীর্ঘ আয়ু সম্পন্ন এবং সুখে অবস্থান করছে। দেব-ব্রহ্মভূমি হল, অতিশয় সুখের জায়গা। অতি সুখে থাকলে ধর্মচর্চা আবশ্যকতা বুঝে না, এবং তাদের অতি সুখে দুঃখমুক্তির সংবিৎ জাগ্রত হয় না। আর চার অপায় ভূমি সত্ত্বগণেরও অত্যধিক দুঃখের কারণে ধর্মানুশীলন ও দুঃখমুক্তি স্পৃহা জাগার কোনো অবকাশ নেই। ত্রিলোকের সত্ত্বগণের মধ্যে সর্বাধিক মননশীল, যুক্তিবাদী, সম্ভাবনাময় ও অপরিসীম শক্তির অধিকারী হচ্ছে এ মানবজাতি। মনুষ্যগণের সুখ-দুঃখ উভয় অনুভূতি আছে। এই সুখ-দুঃখ অনুভূতির সৃষ্টি কারণ তথা জন্ম-মৃত্যু রহস্য উদঘাটন করার সক্ষমতা রয়েছে কেবল মানবের মধ্যে। মানুষের মনে এমন সুপ্ত অদ্ভুত শক্তি আছে</span><span>—</span><span> যে শক্তির পূর্ণবিকাশ ঘটলে একস্থানে বসে বিশ্ব-ব্রহ্মান্ডে কি ঘটছে অবগত হতে পারে; ত্যজস্বী সূর্যকে স্পর্শ করতে পারে; এক জায়গায় বসে স্বর্গ-নরক আয়নার মতো পরিষ্কারভাবে দেখতে পারে এবং স্বশরীরে ঘুরে আসতে পারে। এমনকি দেব-ব্রহ্মাদেরও নিজের ক্ষমতা বলে নতিস্বীকার করাতে বাধ্য করতে পারে। এরূপ অপরিসীম শক্তি রয়েছে মানবের। সর্বজ্ঞ সম্যক সম্বুদ্ধগণ, পচ্চেক বুদ্ধগণ, শ্রাবক বুদ্ধগণ ও চক্রবর্তী রাজারা এই মনুষ্য ভূমিতে উৎপন্ন হয়ে থাকেন। এই মর্ত্যলোকে প্রজ্ঞাবান ও পরাক্রমশালী মানবেরা স্বীয় অসীম শক্তি দিয়ে দুর্জয় জিনিসকে জয় করেন, দুর্ভেদ্য ত্রিলোক ভূমিকে অতিক্রম করে চরম পরাকাষ্ঠা (অর্হত্ব) পর্যায়ে উন্নীত হন।</span></p>
    <p class="txt"><span>মানব জন্ম লাভ করা অতিশয় দুর্লভ</span><span>—</span><span> বুদ্ধের এই দ্ব্যর্থহীন আপ্তবাক্যটি বর্তমান যুগের অনেক মানুষ বিশ্বাসও করতে চাই না। বিশেষ করে যাদের ধর্মজ্ঞান তলানি স্পর্শ করা কঠিন কিন্তু আধুনিক শিক্ষায় শিক্ষিত যুক্তিবাদী, এমন ব্যক্তিরাই বেশি বিশ্বাস করে না। এমনকি মানবজন্মের লাভের মূল্য ও গুরুত্বও অনুধাবন করতে পারে না। কারণ, তারা সেই সম্পর্কে স্টাডি করে না। যার দরুন তারা " দুর্লভ মানবজন্ম" নিয়ে বিভিন্ন অহেতুক কথাবার্তা, কু-যুক্তি উপস্থাপন করে এবং নানা পাপ, অকুশল কর্মে ব্যাপৃত থেকেই স্বীয় দুষ্প্রাপ্য মানব জীবনকে বরবাদ করে ফেলছে।</span></p>
    <p class="txt"><span>একবার আমি পূজগাং-এ অবস্থিত "দেবগিরি বন বিহারে" এক ধর্মানুষ্ঠানে উপাসক-উপাসিকাদের উদ্দেশ্য দুর্লভ মানব জন্ম সম্পর্কে দেশনা করেছিলাম। সেই অনুষ্ঠানে যাওয়া বি.এ পাস করা এক কুতার্কিক অনুষ্ঠান শেষে আমার দেশনার সাথে দ্বিমত জানিয়ে আমাকে বলেছিলেন, মানব জন্ম লাভ করা অতীব দুর্লভ</span><span>—</span><span>এ কথাটি নাকি তিনি বিশ্বাস করে না। অথচ সেই দেশনাটি আমার কোনো বানোয়াট বা মনগড়া কথা নয়। আমি খোদ তথাগত বুদ্ধের কথাটিই বলেছিলাম। তার মতে, মানব জন্ম লাভ করা দুর্লভ নয়, অত্যন্ত সুলভ এবং সহজ। তিনি মানবজন্ম যে সুলভ মনে করেন, তার সপক্ষে আমাকে যুক্তি দেখালেন এভাবে: "আজকে বিপুল সংখ্যক মানুষের কারণে দেশের ও বিশ্বের সামগ্রিক পরিবেশ নষ্ট হচ্ছে, বনাঞ্চল ধ্বংস হচ্ছে, মানুষের জায়গা-জমি সংকুলান হচ্ছে না, অর্থ-সম্পদ কুলাচ্ছে না। একমাত্র পৃথিবীতে জনসংখ্যা দ্রুতগতিতে বৃদ্ধি হওয়ার কারণে মানুষের এ দুরবস্থা সৃষ্টি হয়েছে। তার প্রশ্ন হল, যদি মানব জীবন লাভ করা দুর্লভ হতো, তাহলে এই বিপুল সংখ্যক মানুষ কোথা থেকে এলো? গড়ে প্রতিদিন যে লক্ষ লক্ষ শিশু জন্ম হচ্ছে, তারা কোথা থেকে আসতেছে? যেখানে যান, যেদিকে তাকান শুধু মানুষ আর মানুষ।" বা! দারুণ! আপনাদেরও মনে হতে পারে যুক্তিগুলো মন্দ নয়। হ্যাঁ আমিও তাই বলি, মন্দ নয়। তবে সেই সাথে এটাও বলি যে, তার এ যুক্তি কেবল মাংসপিণ্ড চোখের দেখা যুক্তি, প্রাতিষ্ঠানিক শিক্ষার যুক্তি। যারা লৌকিকতা ভেদ করে বুদ্ধের প্রজ্ঞাপ্রধান ধর্মকে উপলব্ধি করতে পারেন, তাঁদের মতো কঠোর ত্যাগের মাধ্যমে লব্ধ যুক্তি নয়।</span></p>
    <p class="txt">তার যুক্তির ওপর ভিত্তি করে আমার মামুলি ধর্মীয় অভিজ্ঞতা থেকে সাধ্য মোতাবেক তাকে অনেক বুঝিয়ে ছিলাম, ত্রিপিটক থেকে বহু সূত্র উদাহরণ দিয়েছিলাম, তবু সে আমার কথা মানতে পারল না, বিশ্বাস করল না। সে- যে মানব জীবন লাভ করা সুলভ মনে করত, সেই ভুল ধারণায় অনড় থাকল।</p>
    <p class="txt"><span>যাদের বৌদ্ধ ধর্মদর্শন সম্পর্কে অভিজ্ঞতা অপ্রতুল, স্রেফ সাধারণ শিক্ষায় শিক্ষিত, তারা নির্ঘাত মনে করবে</span><span>—</span><span>সেই বি.এ পাস করা শিক্ষিত লোকটির কথাগুলো একদম সঠিক, যৌক্তিক । কিন্তু ইতিপূর্বে যারা "দুর্লভ মানব জন্ম" বিষয়ে স্টাডি করেছেন কিংবা যাদের বৌদ্ধ ধর্ম দর্শনে পর্যাপ্ত পরিমাণ অভিজ্ঞতার সঞ্চয় রয়েছে ও ধারণা আছে, তাদের কাছে শিক্ষিত ব্যক্তিটির অবান্তর যুক্তিগুলো হাস্যকর মনে হবে।</span></p>
    <p class="txt">জাতিসংঘের ২০২০ সালের হিসাব অনুযায়ী বিশ্বের বর্তমান জনসংখ্যা আনুমানিক ৭৮২ কোটি। এই ৭৮২ কোটি মানুষের সংখ্যাটা যুক্তিবাদীদের কাছে আপতদৃষ্টিতে অনেক মনে হলেও, সমগ্র পৃথিবীর স্থলে বিচরণরত জীব-জন্তুগুলোর তুলনায় নেহাতই নগণ্য। এই দৃশ্যমান পৃথিবীতে বিচরণকারী ইতর প্রাণীগুলো অসংখ্য অসংখ্য রয়েছে। তাদের কেউ গণনা করে শেষ করতে পারবে না। আর মহাসাগরে বাস করা প্রাণীগুলো কথা যদি চিন্তা করা হয়, তাহলে বুদ্ধের ভাষিত "মানবজন্ম লাভ করা অত্যন্ত দুর্লভ" উক্তিটির উত্তর বা সমাধান পেয়ে যাবেন। বুদ্ধ বলেছেন, স্থলের চেয়ে মহাসাগরে বসবাস করা প্রাণী সংখ্যা বেশি। আরও যদি অদৃশ্যমান দুর্গতি ভূমিতে জন্ম নেওয়া ঔপপাতিক প্রেত, অসুর ও নারকীয় সত্ত্বদের দেখা যেত, তাহলে মানবজন্ম লাভের গুরুত্ব, মাহাত্ম্যটা সেই কু-যুক্তিবাদী ব্যক্তিরা বুঝতে পারত এবং দুর্লভ মানবজন্মকে ধরে রাখার জন্য ও উর্ধ্ব হতে উর্ধ্ব দিকে নিয়ে যাওয়ার তরে কুশলকর্মে ব্রতী হতেন। এসব বিষয়বস্তু জানে না বলে তো, ধর্মজ্ঞানহীন শিক্ষিত লোকেরা বুদ্ধের সত্যবচনের প্রতি সন্দেহ পোষন করে ও অবিশ্বাস করে থাকে।</p>
    <p class="txt">মানব জন্ম লাভ করা কতটা কঠিন ও দুর্লভ, তা উপলব্ধি করার জন্য তথাগত বুদ্ধ ভিক্ষুদের উদ্দেশ্য একটি সুন্দর উপমা এভাবে দিয়েছেন :</p>
    <p class="txt">"হে ভিক্ষুগণ, মনে কর এই মহাপৃথিবীতে একটি সমুদ্র রয়েছে, সেখানে কোনো একজন ব্যক্তি একটি ছিদ্রযুক্ত জোয়াল ফেলে দিল। সেখানে পূর্ব হতে পশ্চিমে, পশ্চিম হতে পূর্বে এবং উত্তর হতে দক্ষিণে, দক্ষিণ হতে উত্তরের দিকে প্রবল বাতাস প্রবাহিত হয়। সেই সমুদ্রে বাস করা একটি অন্ধ কচ্ছপ শত বৎসর পর পর মাথা তুলে ভেসে উঠে। ভিক্ষুগণ, তোমরা কী মনে কর, সেই শত বৎসর পর পর একবার মাত্র মাথা তুলে ভেসে উঠার সময় অন্ধ কচ্ছপটি সমুদ্রে ভাসমান জোয়ালের একটিমাত্র ছিদ্রে নিজ মাথাটি প্রবেশ করতে সক্ষম হবে? ভিক্ষুগণ বললেন, ''প্রভু, তা অসম্ভব প্রায়। ''হে ভিক্ষুগণ, এরূপই মনুষ্য জন্ম লাভ করা অতীব দুর্লভ। (স.নি.৫. ১১১৮)</p>
    <p class="txt">বুদ্ধের উক্ত উদাহরণ থেকে বুঝা যায় মানব জীবন লাভ করা কতটা কঠিন, কতটা দুর্লভ হবে। অথচ অজ্ঞ লোকেরা কত সুলভ ও সহজ মনে করে। পূজ্য বনভান্তে একটি কথা আমার বার বার মনে পড়ে। তিনি বলেছেন, চাকমারা নাকি নির্ভুল, নিখুঁত সর্বজ্ঞ বুদ্ধকে ভুল ধরে। আসলেই পূজ্য বনভান্তে আসল কথাটি বলেছেন। চাকমাদের বুঝাতে খুব কঠিন।</p>
    <p class="txt">যারা দুর্লভ এই মানব জীবনকে সহজ লভ্য মনে করে তারা হেলায়-খেলায়, রঙ্গে-রসে ও নানা পাপ-অকুশল কর্ম করে দুর্লভ মানব জন্মকে বিনষ্ট করে ফেলে। এই দুর্লভ্য মানব জীবনকে একবার হারিয়ে অপায় দুর্গতি ভূমিতে পতিত হলে, কত জন্ম, কত কল্পের পর কখন যে এই শ্রেষ্ঠ মানব জীবনে আসার সুযোগ ঘটবে তার কোনো নির্দিষ্ট সময়-সীমা নেই। তবে এটাও ঠিক, মানব জীবনে এসে মৃত্যুর পর পুনরায় মানুষ হয়ে জন্মগ্রহণ করা অনেক কঠিন ব্যাপার। কারণ, জগতে অধিকাংশই মানুষ মিথ্যাদৃষ্টি সম্পন্ন, মিথ্যাপথে ধাবিত, মিথ্যাজ্ঞান চর্চা রত এবং দুর্লভ মানব জীবনের মূল্য ও মাহাত্ম্য সম্পর্কে অনবহিত । যার কারণে তারা বিভিন্ন পাপ- অকুশল কর্মে নিমজ্জিত থাকে, নানা অসংলগ্ন কথাবার্তা উচ্চারন করে। যা বর্তমান মানুষের অবস্থা অবলোকন করলে স্পষ্ট প্রতিভাত হয়।</p>
    <p class="txt"><span>তথাগত বুদ্ধ একদা নিজের নখের উপর ধূলিকনা তুলে ভিক্ষুদেরকে বলেছেন, "হে ভিক্ষুগণ, আমার নখের বালিটা বেশি, না এই মহাপৃথিবীর বালি বেশি? 'ভান্তে, আপনার নখের ওপর বালি যৎকিঞ্চিৎ মাত্র, মহাপৃথিবীর বালির সাথে তুলনাও হয় না। ভিক্ষুগণ, ঠিক তেমনি এই পৃথিবী থেকে মনুষ্যগণ চ্যুত হয়ে আবার মনুষ্যলোকে জন্ম নেয়, তাদের সংখ্যা খুব নগণ্য। কিন্তু মনুষ্য ভূমিতে থেকে চ্যুত হয়ে নরক, তির্যক, প্রেত, অসুর</span><span>—</span><span> এই চারি অপায়ে জন্মগ্রহণকারী সংখ্যা অধিকতর ও বিপুল। ভিক্ষুগণ, তজ্জন্য তোমরা অপ্রমত্ত হয়ে অবস্থান করবে। (সং.নি.২.২২৪)</span></p>
    <p class="txt"><span>অতএব, দুর্লভ এ মানব জীবনকে সহজ ও সুলভ মনে না করে, পাপ-অকুশল কর্মগুলো পরিত্যাগ করে, কীভাবে এ দুর্লভ জীবনকে সার্থক ও সফল করবো</span><span>—</span><span> সেরূপ কুশল কর্মে ব্যাপৃত থাকা প্রত্যেকের প্রয়োজন ।</span></p>
    <p class="txt">দুষ্প্রাপ্য মানব জীবন কিসে সার্থক হয়? এবং কীভাবে ধরে রাখবেন? মানব জীবন লাভ করা যতটা কঠিন ও দুর্লভ, তার চেয়ে বহুগুণে কঠিন হল, কষ্টার্জিত মানব জীবনকে সার্থক ও সফল করা এবং মৃত্যুর পর পুনরায় মানুষ হয়ে জন্ম নেয়া। মানব জীবনের সার্থকতা বলতে আধুনিক যুগের ভোগবাদী সাধারণ মানুষেরা নিম্নের পার্থিব বিষয়গুলো অর্জন করতে পারলে, জীবনটা সার্থক ও সফল হয়েছে মনে করে থাকে।</p>
    <p class="txt">যেমন, দেশ-বিদেশের নামজাদা শিক্ষা প্রতিষ্ঠান থেকে উচ্চতর ডিগ্রী অর্জন করতে পারলে; ভালো বেতনের সরকারী বা বেসরকারী একটা চাকরি পেলে; ছেলে-মেয়েদের শিক্ষা-দীক্ষায়, ধন-সম্পদে প্রতিষ্ঠিত করতে পারলে অথবা তাদের ডাক্তার, ইঞ্জিনিয়ার, জর্জ-ব্যারিষ্টার, উকিল, বিসিএস ক্যাডার, সচিব, সরকারী বড় বড় কর্মকর্তা বানাতে পারলে; অথবা একজন স্বনামধন্য উদ্যোক্তা হতে পারলে; অথবা লক্ষ লক্ষ, কোটি কোটি ব্যাংক ব্যালেন্স থাকলে ও বড় বড় বিলাস বহুল ইমারতের অধিকারী হলে, ইত্যাদি ইত্যাদি...। এই হলো সাধারণ মানুষের মানব জীবনের সার্থকতা ও সফলতার সংজ্ঞা বা ধারণা। </p>
    <p class="txt">আসলেই উপরিউক্ত অর্জনগুলো কী মানব জীবনের প্রকৃত সার্থকতা বলে? প্রজ্ঞাবান ব্যক্তিগণ দ্ব্যর্থহীন কন্ঠে বলবে, কখনও না। সেসমস্ত বস্তুগত সাফল্যকে সাধারণ মানুষ জীবনের সার্থকতা বা একটা কিছু মনে করলেও যারা যথার্থ জ্ঞানে জ্ঞানী, সত্যসন্ধানী তাঁরা সেইসব বস্তুগত অর্জনকে তুচ্ছ মনে করে। তাঁরা সেগুলো জীবনে বেঁচে থাকার তরে ও জ্ঞান চর্চার জন্য সহায়ক মনে করে মাত্র। সার্থক ভাবে না। কারণ, তারা জানে সেই পার্থিব বিষয় সম্পত্তিগুলো ঠুনকো। দুই দিন পর ফেলে যেতে হবে। সেগুলো শুধুমাত্র ইহ জীবনে সাময়িক ইন্দ্রিয় সুখ দিতে পারে, দীর্ঘস্থায়ী নির্মল মানসিক সুখ দিতে পারে না। সত্যসন্ধানী, প্রজ্ঞাবান ব্যক্তিরা বিত্তের বিকাশের চেয়ে, চিত্তের বিকাশকে বেশি প্রাধান্য দিয়ে থাকেন, এবং চিত্তের বিকাশকে মানব জীবনের সার্থকতা, সফলতা ভেবে থাকেন। চিত্তের বিকাশই মানুষকে দীর্ঘকাল নির্মল সুখ প্রদান করে।</p>
    <p class="txt">পার্থিব বিষয়বস্তু অর্জন করে সারা জীবনভর ভোগ-বিলাসে, আরামে-আয়েশে জীবনটা কাটিয়ে মৃত্যুর অব্যবহিত পর যদি নরক, তির্যক, প্রেত, অসুর কূলে জন্ম ধারণ করে থাকেন, সেটা কী মানব জীবনের সার্থকতা বলবে? বরং সেটাকে ব্যর্থ জীবন বললেও অত্যুক্তি হবে না। পূজ্য বনভান্তে দেশনায় কয়েক জন পার্থিব ধন-সম্পদে সফল ও প্রভাবশালী ব্যক্তিদের নাম উল্লেখ করে বলেছেন, তাঁরা নাকি মৃত্যুর পর নরকে উৎপন্ন হয়েছেন।</p>
    <p class="txt">তাহলে কিসের দ্বারা দুর্লভ মানব জীবন সার্থক হয়? বুদ্ধ মতে, সতত পুণ্যকর্ম সম্পাদন, নির্মল চরিত্র গঠন, ক্ষমা-মৈত্রীর সমুন্নত মহৎ মন জাগরণ ও সত্যজ্ঞান অর্জনই মানব জীবনের সার্থকতার ভিত্তি। এ সমস্ত মহৎ গুণাবলী অর্জনের দ্বারা মানুষের চিত্ত বিকাশপ্রাপ্ত হয় এবং মনোজগৎ হয়ে ওঠে প্রজ্ঞা আলোয় আলোকিত, উদ্ভাসিত এবং ঋদ্ধ।</p>
    <p class="txt">অতএব, দুর্লভ মানব জীবনের সার্থকতার মানসে প্রত্যেক ব্যক্তির উচিত সত্যদ্রষ্টা মহামানবদের উত্তম আচরিত নীতি-আদর্শ অনুকরণ ও অনুসরন করা এবং তাদের কথিত সৎ শিক্ষা-উপদেশগুলো স্বীয় জীবনাচারে সম্পৃক্ত করে মনে-প্রাণে অনুশীলন করা।</p>
    </div>
    <div class="react">
    </div>
    </div>
    <h1 class="title">কৃতজ্ঞতাবোধ ও কয়েকটি ইতিকথা</h1>
    <div class="post_box">
    <div class="post_txt">
    <p class="txt"><span>এই দৃশ্যমান মহাকাশের আয়তন কোনো বিজ্ঞানী, দার্শনিক, কবি-সাহিত্যিক বা কোনো পণ্ডিতের পক্ষে পরিমাপ করে সুনির্দিষ্টভাবে বলা অসম্ভব ব্যাপার । কারণ, আকাশের পরিধি অনন্ত ও অসীম । যদিও বিজ্ঞানীরা অনুমাণের ওপর ভিত্তি করে এত এত বলে একটি সংখ্যা দিয়েছেন । অপরদিকে মহাসমুদ্রের জলরাশি ও মহাপৃথিবীর বালুরাশি কত মণ, কত টন হবে নির্দিষ্ট করে বলা কারো পক্ষে সম্ভব নয় । কেননা, মহাসমুদ্রের বিশালতা, গভীরতার জলরাশি অপ্রমেয়। তেমনি মহাপৃথিবীর বালুসমূহও গণনাতীত । তথা অন্তরীক্ষের নক্ষত্রের সংখ্যা কত শত, কত লক্ষ, কত মিলিয়ন, কত বিলিয়ন, কত ট্রিলিয়ন হবে</span><span>—</span><span>কেউ গণনা করে শেষ করতে পারবে না। কারণ, তাঁরকারাশি অসংখ্য অসংখ্য । অনুরূপভাবে একজন সম্যক সম্বুদ্ধের গুণরাশিও অনন্ত মহাকাশ, অপ্রমেয় জলরাশি, অগণিত বালুকণা ও গণনাতীত নক্ষত্রের সদৃশ । যত বড় জ্ঞানী হোক বুদ্ধের প্রজ্ঞারত্ন ও গুণরাশির কথা আজীবন বর্ণনা করলেও শেষ করতে পারবে না । এত যে অনন্ত, এত যে অপরিসীম বুদ্ধের প্রজ্ঞাভান্ডার ও গুণমালা !</span></p>
    <p class="txt">ধর্মপদ অর্থকথায় বর্ণিত আছে, মহাজ্ঞানী সারিপুত্র ভান্তে নাকি কয়েক কল্পের বৃষ্টির পানি ফোঁটা গুণতে পারতেন । এই পৃথিবীর স্থলে কত ফোঁটা, মহাসাগরে কত ফোঁটা, পর্বতে কত ফোঁটা বৃষ্টি পড়েছে জানতেন । এত যে তাঁর প্রজ্ঞাশক্তি ! ভেবে দেখুন, কত বড় জ্ঞানী হবে সারিপুত্র ভান্তে । তথাপি তিনি বুদ্ধের সর্বজ্ঞতা জ্ঞান ও গুণের পরিমাণ কত হবে অনুমাণ করতে পারতেন না । অঙ্গুত্তর নিকায়ের চতুর্থ নিপাতে "অচিন্তনীয় সূত্রে" বুদ্ধ বলেছেন, কেউ যদি বুদ্ধের জ্ঞান ও গুণ চিন্তা করে, সে উন্মাদ হবে । কারণ, বুদ্ধগণের গুণরাশি অচিন্তনীয়, অপ্রমেয় । কেবলমাত্র একজন সম্যক সম্বুদ্ধ আরও একজন সম্যক সম্বুদ্ধের জ্ঞান, গুণ জানতে পারে, পরিমান করতে পারে । কিন্তু বর্ণনা করে শেষ করতে পারে না । বর্ণনা করতে করতে পরমায়ু নিঃশেষ হয়ে যাবে ।</p>
    <p class="txt"><span>বুদ্ধের সেই অনন্ত অনন্ত প্রজ্ঞারত্ন ও গুণরাশি থেকে যে ভিক্ষু-শ্রামণ, উপাসক-উপাসিকার একটি গুণ থাকবে, করায়ত্ব করতে পারে</span><span>—</span><span>সেই ভিক্ষু-শ্রামণ, উপাসক-উপাসিকার দীর্ঘকাল হিত-সুখ সাধিত হয়ে থাকে । সেই মহত্তম গুণটি হল, কৃতজ্ঞতার গুণ । আমি সেই মহৎ কৃতজ্ঞতা গুণটির সম্পর্কে পাঠকদের যৎকিঞ্চিৎ ধারণা দেওয়ার জন্য বিভিন্ন পিটকীয় গ্রন্থ হতে সূত্র, উদ্বৃতি, ইতিকথা চয়ন করে এবং আমার অর্জিত মামুলি ধর্মীয় অভিজ্ঞতা থেকে এই "কৃতজ্ঞতা বিষয়ক" নাতিদীর্ঘ নিবন্ধ বিরচন করেছি । নিবন্ধটি অধ্যায়ন করে কেউ যদি সামান্য হলেও উপকৃত হয়, তাহলে আমার এই নিবন্ধটি লেখার সার্থক হয়েছে বলে মনে করবো ।</span></p>
    <p class="txt"> কৃতজ্ঞতাবোধটি যার-তার অন্তরে থাকে না, যার-তার কাছ থেকে আশা করতে পারবেন না । যারা উদার মনের অধিকারী, যারা প্রজ্ঞাবান ব্যক্তি কেবল তাদের অন্তরে বাস করে সেই মহৎ কৃতজ্ঞতা গুণটি । একজন প্রজ্ঞাবান ব্যক্তি স্বভাবতই বহুগুণের অধিকারী হয় । তার মধ্যে অন্যতম একটি গুণ হল-এ কৃতজ্ঞতাবোধটি । বুদ্ধ বলেছেন, জগতে দুই জন ব্যক্তি পাওয়া অতীব দুর্লব । কোন কোন ব্যক্তি ? তাঁরা হলেন, একজন উপকারী ব্যক্তি, অন্যজন উপকারীর উপকার স্বীকার করার ব্যক্তি । (অ.নি.২.১২০)। কৃতজ্ঞতা প্রকাশকারী ব্যক্তি পণ্ডিত, অকৃতজ্ঞ ব্যক্তি মূর্খ । কৃতজ্ঞ ব্যক্তি সৎপুরুষ, অকৃতজ্ঞ ব্যক্তি অসৎপুরুষ । (অ.নি.১.৩৩ )।</p>
    <p class="txt">কৃতজ্ঞতা প্রকাশ একটি মহৎ পুণ্য কাজ, অকৃতজ্ঞ ব্যক্তি মহা পাপী । </p>
    <p class="txt">কৃতজ্ঞতা কাকে বলে ? উপকারীর উপকার স্বীকার করা এবং উপকারীকে প্রত্যুপকার করাকে কৃতজ্ঞতা বলে ।</p>
    <p class="txt"><span>অকৃতজ্ঞ ব্যক্তির স্বভাব হলো, তাকে কেউ উপকার করলেও তা মনে রাখে না । উপকারী ব্যক্তির সাথে তার সামান্য কিছু ব্যতিক্রম ঘটলে উপকারের কথা ভুলে গিয়ে উল্টো তাকে ক্ষতি বা আঘাত করার চেষ্টা করে, এবং পরস্পরের সামনে বদনাম, নিন্দা, সমালোচনা করে বেড়ায় । উফ! অমুক আমায় কী বা উপকার করেছে, সামান্য মাত্র</span><span>—</span><span> এরূপ তুচ্ছ কথা বলে উপকারীর ব্যক্তির উপকারকে উড়িয়ে দেয় অকৃতজ্ঞরা । এই হলো অকৃতজ্ঞ মানুষের স্বভাব ।</span></p>
    <p class="txt">বর্তমান যুগে উপকারীর উপকার স্বীকার করা কৃতজ্ঞ ব্যক্তি পাওয়া বড়ই অভাব । সামাজিক ক্ষেত্রে বলেন, রাজনীতির ক্ষেত্রে বলেন, এমনকি ধর্মীয় ক্ষেত্রেও । কৃতজ্ঞতাবোধ সম্পন্ন ব্যক্তিদের সামান্য উপকার করলে কিংবা একটা ক্ষুদ্র জিনিস কারো কাছ থেকে উপহার পেলেও তাঁরা আজীবন সেটা মনে রাখে, কখনো ভুলে যায় না, শ্রদ্ধাভরে স্মরণ করে । কৃতজ্ঞরা উপকারী ব্যক্তির বিপদে, দুঃসময়ে পাশে থেকে প্রত্যুপকার করার একটুও কার্পণ্য করে না । কৃতজ্ঞ ব্যক্তিরা জীবনান্তেও উপকারী ব্যক্তিকে অহেতুক হিংসা, নিন্দা, বদনাম, সমালোচনা ও ক্ষতি করার চেষ্টা করে না । সর্বদা উপকারীর প্রতি মৈত্রী পোষন করে । কৃতজ্ঞতার সাথে মৈত্রী বা ভালবাসার একটা নিবিড় সম্পর্ক রয়েছে। কেন জানেন? কারণ, উপকারী ব্যক্তির উপকারের কথা স্মরণ করা মাত্রই, বিদ্যুৎ গতিতে আপনা-আপনি তাঁর প্রতি আপনার মৈত্রীভাব জেগে উঠে । তাঁর প্রতি মৈত্রী-ভালবাসায় কৃতজ্ঞ ব্যক্তির অন্তর বিগলিত হয়ে যায় । কৃতজ্ঞতাবোধ এবং মৈত্রীভাব অন্তরকে করে তুলে কোমল, নির্মল । কৃতজ্ঞপরায়ণ ব্যক্তির মৈত্রীসিক্ত হৃদয় জীবনে কি উপকারী ব্যক্তিকে বা কাউকে ক্ষতি কিংবা হিংসা করতে পারে ? </p>
    <p class="txt">তবে, উপকারী ব্যক্তিদের একটি গুরুত্বপূর্ণ কথা সর্বদা স্মরণ রাখা প্রয়োজন । সেটা হল, পারতপক্ষে কারো কাছ থেকে কৃতজ্ঞতা প্রকাশ কিংবা প্রতিদান পাওয়া আশা না করে নিঃস্বার্থভাবে মানুষকে উপকার করে যাওয়া । প্রতিদান পাওয়ার আশায় কাউকে উপকার করলে আশাহত হতে পারেন, কষ্টও পেতে পারেন । কারণ, সেই উপকৃত ব্যক্তি আপনাকে কৃতজ্ঞতা প্রকাশ নাও করতে পারে অথবা প্রতিদান নাও দিতে পারে । বরং কৃতজ্ঞতা স্বীকারের পরিবর্তে আপনি তার কাছ থেকে আঘাত পাওয়ার সম্ভাবনাটা বেশি থাকে । কেননা, জগতে অকৃতজ্ঞ মানুষের সংখ্যা বেশি। পূর্বেই বলেছি, যার-তার অন্তরে সেই কৃতজ্ঞতাবোধটি থাকে না । একমাত্র প্রজ্ঞাবানেরা উপকারীর উপকার স্বীকার করে বা প্রতিদান দেবার চেষ্টা করে । প্রত্যুপকার করতে না-পারলেও তারা উপকারীকে কখনো ভুলে যায় না, ক্ষতি করার চেষ্টা করে না ।</p>
    <p class="txt">সারিপুত্র ভান্তের কৃতজ্ঞতার গুণ:</p>
    <p class="txt">ভগবান বুদ্ধের শিষ্য মহাজ্ঞানী অগ্রশ্রাবক সারিপুত্র ভান্তে খুব কৃতজ্ঞপরায়ণ ভিক্ষু ছিলেন । তিনি দুইজন ব্যক্তি থেকে সামান্য উপকার পেয়ে আমরণকাল তাদের প্রতি কৃতজ্ঞ ছিলেন । আসুন, তাহলে সেই হৃদয়গ্রাহী ও শিক্ষনীয় কয়েকটি ইতিকথা শুনে আসি:</p>
    <p class="txt">সারিপুত্র ভান্তে নাকি প্রতিদিন কখনো উত্তর, কখনো দক্ষিণ, কখনো পূর্ব, কখনো পশ্চিম দিকে হাতজোড় করে বন্দনা জানিয়ে রাতে শুয়ে পড়তেন । তাঁর সাথে অবস্থান করা স্বব্রহ্মচারী ভিক্ষুরা প্রত্যেক দিন দেখতেন, সারিপুত্র ভান্তের দিক নমস্কারের ব্রতকে । যতই দেখেন, ততই সারিপুত্র ভান্তের প্রতি তাদের নানা অহেতুক চিন্তা ও সন্দেহের দানা বাঁধত । তাঁরা পরস্পর বলাবলি করতে লাগলেন এভাবে: আমরা জানি, "তথাগত বুদ্ধ" সারিপুত্র ভান্তেকে মহাজ্ঞানী হিসেবে অভিহিত করেছেন । অথচ আমরা দেখছি সারিপুত্র ভান্তে এখনো বুদ্ধ নিন্দিত মিথ্যাদৃষ্টি (ভ্রান্ত ধারণা) নিয়ে পড়ে আছেন । (বুদ্ধ ধর্ম মতে, দিক নমস্কার করা মিথ্যাদৃষ্টির অন্তর্ভুক্ত) ভিক্ষুদের মনে কৌতূহল জাগল, কেন তিনি কখনো উত্তর, কখনো দক্ষিণ, কখনো পূর্ব, কখনো পশ্চিম দিকে নমস্কার নিবেদন করে রাতে শুয়ে পড়েন ? এক পর্যায়ে ভিক্ষুরা সারিপুত্র ভান্তের দিক বন্দনার বিষয়টি ভগবান বুদ্ধকে সবিস্তারে জানালেন । বুদ্ধগণ কোনো কোনো বিষয় জেনেও জিজ্ঞাসা করেন, আবার কোনো কোনো বিষয় জেনেও জিজ্ঞাসা করেন না । তাঁরা সঠিক সময়ে জিজ্ঞাসা করেন, অসময়ে নয় । বুদ্ধগণের জিজ্ঞাসা অর্থপূর্ণ, অর্থহীন নহে । দ্বিবিধ কারণে তথাগত জিজ্ঞাসা করেন, ধর্মোপদেশ প্রদানের নিমিত্তে অথবা শিষ্যদের শিক্ষাপদ প্রজ্ঞাপ্ত করার জন্য । ভিক্ষুদের সব কথা শুনে ও উপযুক্ত সময় দেখে সর্বজ্ঞ বুদ্ধ ভিক্ষু সংঘের সন্দেহ দূরীকরণার্থে সারিপুত্র ভান্তেকে সবার সামনে ডাকলেন এবং জিজ্ঞেস করলেন, ''সারিপুত্র, তুমি নাকি কখনো উত্তর, কখনো দক্ষিণ, কখনো পূর্ব, কখনো পশ্চিম দিকে করজোড়ে নমস্কার জানিয়ে রাত্রি বেলায় শুয়ে পড়, তা কি সত্য? হ্যাঁ প্রভু, বলে সারিপুত্র ভান্তে প্রত্যুত্তর প্রদান করলেন । বুদ্ধ আবার বললেন, তাহলে তুমি কেন সেটা কর ?</p>
    <p class="txt">সারিপুত্র ভান্তে বললেন, প্রভু! যেদিন প্রথম অশ্বজিত ভান্তের সাথে আমার দেখা হয়েছে, সেদিন আমি তাঁর কাছ থেকে একটি মাত্র অর্থপূর্ণ ধর্মকথা (হেতুর কারণে ধর্ম সমুদয় উৎপত্তি হয়, হেতুর নিরোধে ধর্ম সমুদয় নিরোধ হয়) গাথাটি শ্রবণ করে ধর্মজ্ঞান (স্রোতাপত্তি ফল) লাভ করেছি । ''প্রভু, অশ্বজিত ভান্তের সেই উপকারের কথা আমি প্রতিদিন স্মরণ করি, এবং কৃতজ্ঞতাস্বরূপ রাতে শুয়ে পড়ার আগে তাকে বন্দনা নিবেদন করি । </p>
    <p class="txt">অশ্বজিৎ ভান্তে যেদিন উত্তরদিকে থাকে, সেদিন আমি সেদিকে তাঁর উদ্দেশ্যে বন্দনা নিবেদন করি; যদি শুনি আজকে অশ্বজিৎ ভান্তে দক্ষিণ দিকে অবস্থান করছেন, আমি দক্ষিণ দিকে নমস্কার করি । যেদিন পূর্ব দিকে থাকেন সেদিন পূর্বদিকে নমস্কার করি । যদি শুনি আজকে তিনি পশ্চিম দিকে অবস্থান করছেন, তাহলে আমি সেদিন পশ্চিম দিকে নমস্কার করি ।</p>
    <p class="txt"><span>শুধু তা নয়</span><span>—</span><span> সারিপুত্র ভান্তে স্বীয় মস্তকটিও নাকি অশ্বজিৎ ভান্তের দিকে রেখে শুয়ে পড়তেন, কখনো পা-দ্বয় তাঁর দিকে রেখে শুয়ে পড়তেন না । প্রভু, অশ্বজিৎ ভান্তের উপকারের কথা স্মরণ করে প্রাত্যহিক তাকে বন্দনা জ্ঞাপন করি, অন্য কোন কারণে নয় । </span></p>
    <p class="txt"><span>সারিপুত্র ভান্তের কৃতজ্ঞতা প্রকাশের বর্ণনা শুনে তথাগত বুদ্ধ "সাধু সাধু সাধু" বলে সারিপুত্র ভান্তেকে ভূয়সী প্রশংসা করলেন, এবং বললেন, 'সারিপুত্র, তুমি খুব পণ্ডিতের কাজ করে যাচ্ছ । সারিপুত্র ভান্তের প্রতি ভিক্ষুসংঘের যে ভুল ধারণা ছিল, তাদেরও সেটা দুরীভূত হলো । তখন বুদ্ধ সকল ভিক্ষুসংঘকে বললেন</span><span>—</span><span> ''হে ভিক্ষুগণ, প্রত্যেকের উচিত সারিপুত্রের মত কৃতজ্ঞপরায়ণ হওয়া । (ধর্মপদ অর্থকথা. ৩৯২)</span></p>
    <p class="txt"><span> শ্রাবস্তীতে "রাধ" নামে একজন অতীব গরিব বৃদ্ধ ব্রাহ্মণ ছিলেন । তার পুত্র ও পুত্র বধুরা তাকে ঠিকমত সেবা করতেন না, সবাই অবহেলা করত । তিনি পরিবারের অবহেলায় অতিষ্ট হয়ে " ভিক্ষুদের নিকট জীবন-যাপন করবো" এই প্রত্যাশায় ঘর থেকে বেড়িয়ে পড়লেন বিহারের অভিমুখে । অতঃপর রাধ ব্রাহ্মণ বিহারে পৌছে নিজের দুঃখ-কষ্টের কথা ভিক্ষুদের সবিস্তারে খুলে বললেন । ভিক্ষুরাও বৃদ্ধ ব্রাহ্মণের আদ্যেপ্রান্ত ঘটনা শুনে বিরারে আশ্রয় দিলেন । তিনি প্রতিদিন ভিক্ষুদের কাজ-কর্ম শ্রদ্ধার সহিত করে দিতেন, বিহার প্রাঙ্গন সম্মার্জন করতেন এবং ভিক্ষুরাও তাকে খাবার-দাওয়ারসহ যাবতীয় প্রয়োজনীয় জিনিস পত্র দিতেন । ভিক্ষুদের কাছ থেকে প্রতিদিন বৈরাগ্যময়ী দেশনা শুনতে শুনতে একসময় ভিক্ষুদের নিকট প্রব্রজ্যা প্রার্থনা করলেন । কিন্তু বেশি বৃদ্ধ হওয়ার কারণে ব্রাহ্মণকে কেউ প্রব্রজ্যা দিতে সম্মত হলেন না । একদিন তথাগত বুদ্ধ প্রত্যূষকালে জগৎ অবলোকন করতে করতে বৃদ্ধ ব্রাহ্মণটি তথাগতের জ্ঞানজালে ধরা পড়ল । তাকে দেখে "ব্যাপারটা কি" চিন্তা করতে করতে দেখলেন, "এই ব্রাহ্মণের অর্হত্ব লাভের উপনিশ্রয় আছে" জেনে সায়ংকালে ব্রাহ্মণের কাছে গেলেন এবং জিজ্ঞেস করলেন</span><span>—</span><span> ''হে ব্রাহ্মণ, তুমি এখানে কি কর? ব্রাহ্মণ বললেন, 'প্রভু, আমি ভিক্ষুদের কাজ-কর্ম করে দিই । তুমি তাদের নিকট কি কি পাও ? প্রভু, তাঁরা আমাকে যা প্রয়োজন তা ব্যবস্থা করে দেন । কিন্তু কেউ প্রব্রজ্যা দিতে চাই না । বুদ্ধ আবার জিজ্ঞেস করলেন, তুমি কি প্রব্রজ্যা নিতে চাও ? হ্যাঁ প্রভু! বলে ব্রাহ্মণ প্রত্যুত্তর দিলেন ।</span></p>
    <p class="txt"><span>তখন মহাকারুণিক তথাগত বুদ্ধ সকল ভিক্ষুদের ডেকে জিজ্ঞেস করলেন</span><span>—</span><span> ''হে ভিক্ষুগণ, এই বৃদ্ধ ব্রাহ্মণের কোনো উপকার কেউ স্মরণ করতে পারেন কি ? সকল ভিক্ষু নীরব । ভিক্ষুগণের মধে একমাত্র সারিপুত্র ভান্তে বলে উঠলেন, ''ভান্তে, আমি স্মরণ করতে পারি । কি স্মরণ করতে পার ? আমি একদিন পিণ্ডচরণ করার সময় এই ব্রাহ্মণ আমাকে এক চামচ ভাত দান দিয়েছিলেন । হে সারিপুত্র, এরূপ কৃতোপকারী ব্যক্তিকে প্রব্রজ্যা দিয়ে কি দুঃখ থেকে মুক্ত করা যায় না ? সাধু ভান্তে, আমি তাকে প্রব্রজ্যা দেবো বলে সারিপুত্র ভান্তে ব্রাহ্মণকে শ্রামণ করে দিলেন । প্রব্রজিত হয়ে বৃদ্ধ রাধ ব্রাহ্মণটি প্রব্রজ্যা বয়ছে ছোট হওয়ার কারণে ভোজনশালায় একেবারে শেষের আসনটি লাভ করতেন । বিধায় ঠিকমত ভাত (পিণ্ড), পানীয় জুটতো না । সেই অবস্থা দেখে সারিপুত্র ভান্তে প্রতিদিন পিণ্ডচরণ করে ব্রাহ্মণকে ভাত খাওয়াতেন এবং প্রাত্যহিক শীল, বিনয়, ভাবনা সম্পর্কে দিক-নির্দেশা দিতেন । ব্রাহ্মণও খুব শ্রদ্ধার সহিত সেগুলো পালন করতেন । অল্পদিনের মধ্যে বৃদ্ধ ব্রাহ্মণটি প্রব্রজিতদের কাঙ্খিত লক্ষ্য চরম পর্যায় অর্হত্ব মার্গফল লাভ করেন । ( ধর্মপদ অর্থকথা. ৭৬)।</span></p>
    <p class="txt">বিজ্ঞপাঠক, দেখুন সারিপুত্র ভান্তে অশ্বজিত ভান্তের কাছ থেকে একটি মাত্র গাথা শুনে ও এক চামচ ভাত দান পেয়ে উপকারীর প্রতি কত বড় কৃতজ্ঞ ছিলেন এবং উপকারীদের প্রত্যুপকার করেছেন । ব্রাহ্মণকে প্রব্রজ্যা করে দিয়ে একেবারে লোকোত্তর সম্পদে অর্হত্ব মার্গফল জ্ঞানে প্রতিষ্ঠিত করেছেন । কেবল প্রজ্ঞাবানের ও উদার মনের অধিকারীর পক্ষে সম্ভব, সামান্য উপকার পেয়ে সেভাবে কৃতজ্ঞতা প্রকাশ করা । আমরাও কি সারিপুত্র ভান্তের মতো কৃতজ্ঞপরায়ণ হতে পারি না ? তাঁর মহান জীবনাদর্শকে অনুসরন ও অনুকরণ করতে পারি না ? চেষ্টা করলে আমরাও অবশ্যই পারবো । মহৎ ব্যক্তিদের পদাঙ্গ, আদর্শ যতই অনুসরন, অনুকরণ করা যায় ততই সুখ, ততই শান্তি ।</p>
    <p class="txt">আপনাদেরও তো এযাবত কত মানুষ ছোট-বড় কত উপকার করেছেন । অথবা আপনাদের সরাসরি কেউ উপকার না-করলেও আপনাদের পিতামাতা, ভাই-বোন, আত্মীয়-স্বজন কেউ না কেউ তো তাদের দ্বারা উপকৃত হয়েছেন, নয় কি ? সেগুলো কি আপনাদের মনে আছে ? নাকি বেমালুম ভুলে গেছেন ? ভুলে গেলে কিন্তু অকৃতজ্ঞ, মূর্খ হিসেবে পরিগণিত হবেন । বুদ্ধ ও বৌদ্ধধর্ম আমাদের 'সারিপুত্র ভান্তে'র মতো কৃতজ্ঞতাবোধ সম্পন্ন হওয়ার জন্য শিক্ষা দিয়ে থাকেন, অকৃতজ্ঞ হওয়ার জন্য নয় ।</p>
    <p class="txt">বুদ্ধের কৃতজ্ঞতা:</p>
    <p class="txt">তথাগত বুদ্ধ সবচেয়ে কৃতজ্ঞ পরায়ণ মহাপুরুষ ছিলেন । তার মতো কেউ কৃতজ্ঞতা গুণ সম্পর্কে জানে না ।</p>
    <p class="txt">ভগবান বুদ্ধ যেদিন অশ্বত্থ বৃক্ষ মূলে বসে মার ও মার সেনাদের জয় করে সর্বজ্ঞতা জ্ঞান লাভ করেছেন, সেদিন হতে সাত দিন পর্যন্ত বোধিপালঙ্কে বসে বিমুক্তি সুখ উপভোগ করেছেন । বিমুক্তি সুখ উপভোগ করে বোধিপালঙ্ক হতে উঠে সেখান থেকে চৌদ্দ কদম অগ্রসর হয়ে অপলক দৃষ্টিতে শ্রদ্ধাভরে সেই বোধিবৃক্ষ ও বোধিপালঙ্ককে তাকিয়ে ছিলেন । যাকে বৌদ্ধরা অনিমেশ চৈত্য বলে জানে। বুদ্ধ কেন সেই জড় পদার্থ "বোধিবৃক্ষকে" সেইভাবে অপলক নয়নে সাত দিন অবধি একনাগাড়ে তাকিয়ে ছিলেন ? বোধিবৃক্ষ ও বোধিপালঙ্কের উপকারের কথা স্মরণ করে কৃতজ্ঞতা জানিয়েছেন । তাঁর পবিত্র শান্ত সুশীতল ছায়া তলে বসে বোধিজ্ঞান বা সর্বজ্ঞতা পেয়েছেন বলে । (অপদান অর্থকথা) ।</p>
    <p class="txt"> ধর্মপদ অর্থকথায় "দেবারোহনের উপাখ্যানে বর্ণনা আছে, তথাগত বুদ্ধ সপ্তম বর্ষাবাসটি তুষিত স্বর্গে যাপন করেছিলেন । স্বর্গ বর্ষাবাস যাপন করার মূল কারণটি ছিল, তার গর্ভধারিণী স্নেহময়ী "মহামায়ার" ঋণ শোধ করা ও কৃতজ্ঞতা প্রকাশ করা । সেখানে তিনি একবর্ষা যাপন করে তাঁর মাতাকে অভিধর্ম দেশনা দিয়ে স্রোতাপত্তি মার্গফলে প্রতিষ্ঠিত করে, মায়ের ঋণ শোধ করেন ।</p>
    <p class="txt">ভিক্ষুসংঘের প্রতি গৃহীদের কৃতজ্ঞতা:</p>
    <p class="txt"><span>আপনারা কাদের নিকট কৃতজ্ঞ থাকবেন ? যারা আপনাদের চলমান জীবনে বিভিন্ন দিক দিয়ে উপকার করেছেন, সৎ পরামর্শ দিয়েছেন</span><span>—</span><span> তাদের প্রতি আপনারা আজীবন কৃতজ্ঞ থাকবেন । এই জীবনে কে বা কারা আপাদেরক সবচেয়ে বেশি উপকার করেছেন জানেন ? পরম পূজ্য বনভান্তে, মহান গুণোত্তম ভিক্ষু সংঘ, মা-বাবা ও শিক্ষা গুরুরা বেশি আপনাদেরক উপকার করেছেন/করছেন, নয় কি ? জ্ঞানী ব্যক্তিরা কিন্তু নির্দ্ধিধায় দ্ব্যর্থহীনভাবে সেটা স্বীকার করবেন ।</span></p>
    <p class="txt">পূজ্য বনভান্তে যদি এই মুলুকে বা এতদঞ্চলে আবির্ভূত না হতেন, সংসারত্যাগী ভিক্ষু সংঘ যদি না থাকতো, এই বৌদ্ধ সমাজ কি যে অন্ধ কুসংস্কারে নিমজ্জিত থাকতো, মানুষ কি যে পাপ কর্ম সম্পাদন করতো, তা বলা বাহুল্য । পূজ্য বনভান্তে এই দেশে, এই অঞ্চলে সদ্ধর্মের মহাজাগরণ ঘটিয়েছেন বলে এবং গুণোত্তম ভিক্ষু সংঘ আছেন বলে, আজকে হাজার হাজার, লক্ষ লক্ষ দায়ক-দায়িকা পুণ্য সম্পাদন করতে পারতেছেন । প্রতিদিন কেউ না কেউ বুদ্ধমূর্তি দান, সংঘদান, অষ্টপরিষ্কার দান, পিণ্ডদান ও ঘরে ঘরে মঙ্গল সূত্র শ্রবণ করতে পারছেন তথা বুদ্ধের সদ্ধর্ম দেশনা শ্রবণের মাধ্যমে বৌদ্ধধর্ম সম্পর্কে কিছুটা হলেও বুঝে উঠতে পারছেন, ধর্মাচরণ বা শীল পালনে উদ্বুদ্ধ হচ্ছেন । এই সমস্ত সুখদায়ক পুণ্য কর্মাদি একমাত্র পূজ্য বনভান্তে আবির্ভাব হয়ে ও মহান গুণোত্তম ভিক্ষু সংঘ আছেন বলে সম্ভব হয়েছে । </p>
    <p class="txt">পরমপূজ্য বনভান্তের আবির্ভাবে ও ভিক্ষু সংঘের অসীম অবদানে, ধর্মদানে কত শত শত, হাজার হাজার চাকমা, মার্মা, বড়ুয়া বৌদ্ধ দুঃশীল থেকে সুশীলে পরিণত হয়েছেন। কত মিথ্যাদৃষ্টি মানুষ সম্যকদৃষ্টিতে রূপান্তরিত হয়েছেন, কত কৃপণ ব্যক্তি দান ধর্মে মুক্তহস্ত হলেন, তা বর্ণনাতীত । সত্যি, এতদঞ্চলে পূজ্য বনভান্তের ও ভিক্ষুসংঘের গুণ, অবদান বর্ণনা করে কখনো শেষ করা যাবে না । তাঁদের গুণ অপরিসীম । সেজন্য চাকমাদের জাতিগতভাবে পূজ্য বনভান্তের প্রতি ও ভিক্ষু সংঘের প্রতি আজীবন কৃতজ্ঞ থাকা উচিত । মিয়ানমার, থাইল্যান্ড, শ্রীলংকার মত বৌদ্ধ প্রতিরূপ দেশের দায়ক-দায়িকারা ত্যাগী ভিক্ষু সংঘের অবদান, গুণাবলী সম্পর্কে জানে, বুঝে বলে তাঁরা ভিক্ষু সংঘের প্রতি অত্যন্ত কৃতজ্ঞ পরায়ণ । রাস্তাঘাটে বা কোথাও দেখলে নাকি তাঁরা ভিক্ষুদের মাথা নুয়ে বিনম্র বন্দনা নিবেদন করে কৃতজ্ঞতা জানায় । এদেশের বৌদ্ধরা কি বুদ্ধের সেই প্রশংসনীয় "কৃতজ্ঞতা প্রকাশ" মহৎ কর্মটি করে ? ভিক্ষু সংঘের মহাবদানকে শ্রদ্ধাভরে স্মরণ করে ? প্রশ্ন রইল ।</p>
    <p class="txt">গৃহীদের প্রতি ভিক্ষুদের কৃতজ্ঞতা:</p>
    <p class="txt"><span>শুধু কি দায়ক-দায়িকারা ভিক্ষু সংঘের প্রতি কৃতজ্ঞ থাকা কর্তব্য ? ভিক্ষুদেরও কি দায়ক-দায়িকাদের প্রতি কৃতজ্ঞ থাকা উচিত নয় ? অবশ্যই ভিক্ষুদেরও দায়ক-দায়িকাদের প্রতি কৃতজ্ঞ থাকা নিতান্তই আবশ্যক । কিছু কিছু ভিক্ষু-শ্রামণ আছে, দায়ক-দায়িকাদের উপকারের কথা ভুলে যায়, মনে রাখে না । বুদ্ধ সেসব অকৃতজ্ঞ ভিক্ষুদের নিন্দা করেছেন, শৃগালের চেয়ে তুচ্ছ বলেছেন । একবার ভিক্ষুদের ডেকে বুদ্ধ এভাবে বলেছেন</span><span>—</span><span> "হে ভিক্ষুগণ, তোমরা রাত্রীর খুব ভোরে জরাজীর্ণ শৃগালের ডাক শুনেছ? হ্যাঁ প্রভু শুনেছি । ভিক্ষুগণ, সেই শৃগালেরও কৃতজ্ঞতাবোধ আছে । কিন্তু এ জগতে শাক্যপুত্রীয় (বুদ্ধপুত্র) বলে পরিচয় প্রদানকারী কোনো কোনো ভিক্ষুর কৃতজ্ঞতাবোধ বলে কিছু নেই । হে ভিক্ষুগণ, তজ্জন্য তোমাদের এরূপ শিক্ষা করা কর্তব্য, "আমরা কৃতজ্ঞ হবো; সামান্য উপকারও ভুলে যাবো না । (সং.নি. ২.২৩৪) । </span></p>
    <p class="txt">দায়ক-দায়িকারা আছেন বলে এবং শ্রদ্ধানুসারে চারি-প্রত্যয় ঠিক মত দান দিচ্ছেন বলে, আজকে আমরা বুদ্ধ শাসনে ভিক্ষু অবস্থায় টিকে আছি । দুঃখমুক্তির জন্য ব্রহ্মচর্য পালন, ধ্যান-সাধনা অনুশীলন, ত্রিপিটক শিক্ষা/ অধ্যায়ন করতে পারতেছি । দায়ক-দায়িকারা যদি চারি-প্রত্যয় দিয়ে সহযোগিতা না করত, তাহলে প্রব্রজ্যা অবস্থায় টিকে থাকা কিংবা শীল, সমাধি, প্রজ্ঞা অনুশীলন করা অনেক কঠিন হতো । এমনকি ভিক্ষু জীবন রক্ষা করাও হিমশিম খেতে হতো, নয় কি ? সেই চারি প্রত্যয় দাতা দায়ক-দায়িকাদের প্রতিও আমাদের ভিক্ষুদের আজীবন কৃতজ্ঞ থাকা উচিত, এবং বিনয় মোতাবেক প্রত্যুপকার করার চেষ্টা করা দরকার । যেমনটা সারিপুত্র ভান্তে করেছেন । বুদ্ধ বলেছেন, "হে ভিক্ষুগণ, তোমাদের যে গৃহীরা চীবর, পিণ্ড, বাসস্থান, ঔষধ-পথ্য ও বিভিন্ন প্রয়োজনীয় বস্তু চারিপ্রত্যয় দান দেয়, তারা তোমাদের বহু উপকারী । তেমনি তোমরাও গৃহীদের বহু উপকারী । কারণ, তাদেরকে ধর্মদেশনা দিয়ে আদিকল্যাণ, মধ্যকল্যাণ, পর্যাবসানে কল্যাণ, সার্থক, সব্যঞ্জক ও পরিশুদ্ধ ব্রহ্মচর্য প্রকাশ করেছ । এরূপে ভিক্ষু-গৃহী একে-অন্যের আস্থাপূর্ণ নির্ভরতা দ্বারা সংসার সমুদ্র হতে উদ্ধার হয়ে দুঃখাবসান করা সম্ভব । ( ইতিবু. ৪.১০৭)।</p>
    <p class="txt"> অতএব, বুদ্ধের কথা মত, ভিক্ষু-গৃহী পরস্পরের কৃতোপকারের কথা মৈত্রীচিত্তে স্মরণ করে একে-অন্যের প্রতি কৃতজ্ঞ থাকা অবশ্যই কর্তব্য । পরস্পর কৃতজ্ঞ থাকতে পারলে উভয়ের দীর্ঘকাল মঙ্গল সাধিত হয় ।</p>
    <p class="txt">পিতামাতার প্রতি কৃতজ্ঞতা:</p>
    <p class="txt"><span>যাদের বদান্যতাই ও অপত্য স্নেহে বড় হয়েছেন, যাদের আত্মত্যাগের বিনিময়ে আজকে এই পৃথিবীটা দেখতে পাচ্ছেন, লেখাপড়া শিখতে পেরেছেন/শিখছেন, চাকরি করছেন ও সমাজে মাথা উচু করে দাড়িয়ে আছেন</span><span>—</span><span>একমাত্র আপনার দশমাস গর্ভধারিনী, স্তন্যদানকারী, ভরন-পোষনকারী অনন্ত গুণের আধার সেই স্নেহময়ী মাতা ও জন্মদাতা পিতার অপরিসীম অবদানে । তজ্জন্য প্রত্যেক সন্তান-সন্তুতির পিতামাতার অপ্রমেয় গুণরাশি ও মহান অবদানকে শ্রদ্ধাভরে স্মরণ করে তাদের প্রতি কৃতজ্ঞ, অনুগত, বাধ্যগত থাকা একান্ত কর্তব্য, এবং তাদেরকে সাধ্য মোতাবেক প্রত্যুপকার করার সব সন্তানের গুরু দায়িত্ব আছে । যে সন্তান মা-বাবার অপ্রেমেয় গুণরাশি ও মহান অবদান সম্পর্কে জানবে, বুঝবে</span><span>—</span><span>সে সন্তান-সন্তুতি জীবনান্তেও মা-বাবাকে কথা-বার্তায়, আচার-আচরণে কষ্ট দেবে না । সে সন্তান সর্বদা তাদেরকে সেবা-শুশ্রুষা ও মনোজ্ঞ আচরণ করার যত্নশীল হবে । কিন্তু দুঃখজনক হলেও সত্য, বর্তমানে অনেক অকৃতজ্ঞ, অবাধ্য ছেলেমেয়ে বাবা-মায়ের দুঃখ-অশান্তি কারণ ও চোখের জল ফেলে দিচ্ছে । সেই ধরনের ঘৃণ্য পাপ কাজ কোনো সন্তান-সন্তুতির করা উচিত নয় ।</span></p>
    <p class="txt">শিক্ষা গুরুর প্রতি কৃতজ্ঞতা:</p>
    <p class="txt">আদর্শ মানুষ তৈরীতে ও শিক্ষিত, সভ্য জাতি গঠনে একজন আদর্শ শিক্ষকের অবদান, ভূমিকা অপরিসীম । শিক্ষকেরা পঁচিশ/ত্রিশ বছর ব্যাপী যে শিক্ষকতা দায়িত্ব পালন করেন, তাঁরা সমাজে, দেশে বহু আলোকিত মানুষ তৈরী করেন । আজকে যারা পোশাক-পরিচ্ছদে ভদ্র-নম্র হয়ে এদিক-ওদিক ঘুরাফেরা করছেন, অক্ষর জ্ঞান সম্পন্ন হয়ে পৃথিবীকে জানতে পারছেন, চাকরি-বাকরি করছেন এবং সমাজে যে মাথা উচু করে দাড়িয়ে আছেন, সেইসব সুফল ভোগ করার ও সফলতার পেছনে কোনো না-কোনো শিক্ষকের অবদান আছে । আমরা কেউ তা অস্বীকার করতে পারবো না । সেজন্য প্রতিটি মানুষের আমরণকাল অবধি শিক্ষকদের প্রতি কৃতজ্ঞ থাকা দরকার এবং তাদের যথাযত শ্রদ্ধা, সম্মান প্রদর্শন ও গৌরব করা উচিত ।</p>
    <p class="txt"><span>মাতা-পিতা, শিক্ষা গুরু কিংবা অন্যান্য গুণী জনেরা কেবল এই চলমান জীবনকে সুখে থাকার তরে, সমাজে মাথা উচু করে দাঁড়ানোর জন্য সৎ উপদেশ, বুদ্ধি-পরামর্শ ও বেঁচে থাকার উপায়টা দেখে দিতে পারেন । কিন্তু পরকালে বা জন্ম-জন্মান্তর সুখ-শান্তির তথা দুঃখমুক্তির পথটি কখনো দেখে দিতে পারেন না । সেই কাজটি একমাত্র মহান ত্যাগী ভিক্ষু সংঘই দেখে দিতে পারে । অতএব, ভিক্ষু সংঘ কেবল এই জীবনে সুখে থাকার জন্য কিংবা আদর্শবান, সভ্য, শীলবান, ধার্মিক, আলোকিত মানুষ গঠনে ও আদর্শ সমাজ, আদর্শ পরিবার বিনির্মাণের জন্য শিক্ষা দেন না</span><span>—</span><span>পরবর্তী জীবনের সুখের তরেও তাঁরা "কৃতজ্ঞতাস্বরূপ" উপাসক-উপাসিকাদের চিন্তা করে দেন এবং তদনুযায়ী জীবনমুখী শিক্ষা, পরামর্শ, ধর্মোপদেশও দিয়ে থাকেন । সামগ্রিক বিষয় বিবেচনা করলে সমাজে সবচেয়ে বেশি উপকার করেন, বুদ্ধের আদর্শে-আদর্শিত সংসার ত্যাগী ভিক্ষুসংঘ ।</span></p>
    <p class="txt"><span>ধর্মীয় গুরু, পিতা-মাতা ও শিক্ষা গুরু</span><span>—</span><span>এই চার জন গুণী ব্যক্তির অসীম অবদান কারোর ভুলবার নয় । আমাদের প্রত্যেকের আবশ্যক এই চার জন গুণী ব্যক্তিদের প্রতি আজীবন মৈত্রীপূর্ণ চিত্তে কৃতজ্ঞ, অনুগত ও বাধ্যগত থাকা এবং তাদের প্রতি সতত মনোজ্ঞ আচরণ করা উচিত । শুধু তাঁদের প্রতি নয়</span><span>—</span><span>যারা আমাদের চলমান জীবনে বিভিন্ন দিক দিয়ে উপকার করেছেন, পরামর্শ দিয়েছেন, তাদের প্রতিও একইভাবে কৃতজ্ঞ থাকা নিতান্তই দরকার এবং প্রত্যুপকার করার চেষ্টাশীল হওয়া উচিত । অন্তত একজন বৌদ্ধ হিসেবে "কৃতজ্ঞতাবোধটি" প্রত্যেকের অন্তরে নিতান্ত থাকা প্রয়োজন । আজকে চাকমারা দুঃখ পাওয়ার ও নেতার সাথে বিরোধীতা করার অন্যতম একটি কারণ হলো</span><span>—</span><span>এই কৃতজ্ঞতা বোধটি না থাকা । কৃতজ্ঞ ব্যক্তিরা কখনো ভিক্ষুর সাথে ও নেতার বিরুদ্ধাচরণ করে না । পূজ্য বনভান্তের বলতেন, চাকমারা অকৃতজ্ঞ । উপকারীর উপকার স্বীকার করে না । </span></p>
    <p class="txt">তো যাই হোক, লিখতে লিখতে অনেক কিছু লিখে ফেললাম, আর নয় । আসুন, আমরা প্রত্যেকে সুখ-শান্তিদায়ক সেই "কৃতজ্ঞতাবোধ"কে অন্তরের মধ্যে ধারণ, পালন ও অনুশীলন করার চেষ্টা করি ।</p>
    </div>
    <div class="react">
    </div>
    </div>
    <h1 class="title">বৌদ্ধ ধর্মে শ্রদ্ধার গুরুত্ব ও মাহাত্ম্য</h1>
    <div class="post_box">
    <div class="post_txt">
    <p class="txt">আভিধানিক সংজ্ঞানুযায়ী শ্রদ্ধাকে সম্মান, সমীহ, ভক্তি, সমাদর, গৌরব, মর্যাদা, কদর, দৃঢ়প্রত্যয় ইত্যাদি বুঝায়। কিন্তু বৌদ্ধধর্মে সে অর্থে শ্রদ্ধা বলা হয়নি । এ ধর্মে শ্রদ্ধা শব্দটি অত্যন্ত ব্যাপক, বিস্তৃত ও মহদাকারে আলোচনা, বিশ্লেষণ করা হয়েছে। বৌদ্ধধর্মে শ্রদ্ধা শব্দের মৌলিক অর্থ যথার্থ ও যুক্তিসংগত বিশ্বাসকে বুঝায় । কি বিশ্বাস ? বুদ্ধের অনন্ত গুন, ধর্মের অনন্ত গুণ, সংঘের অনন্ত গুণের প্রতি, কর্ম ও কর্মফলের প্রতি, চারি আর্য সত্যের প্রতি অটল বিশ্বাসই শ্রদ্ধা নামে অভিহিত । এখানে একটা কথা মনে রাখা দরকার যে, বিচার-বিশ্লেষণ ব্যতীত তাড়াহুড়া করে কোনো কিছু বিশ্বাস করা, ভক্তি করা বা গ্রহণ করাকে শ্রদ্ধা বলে না । কেউ যদি বিচার-বিশ্লেষণ ব্যতিরেকে কারো কথা বা মতবাদ বিশ্বাস করে, গ্রহণ করে, সেটা তার অন্ধ বিশ্বাস, অন্ধভক্তি মাত্র, শ্রদ্ধা নয় । বৌদ্ধ ধর্মে অন্ধবিশ্বাস ও অন্ধভক্তির স্থান নেই । এ ধর্ম কোনো ধর্মীয় গুরু বা কোনো বিখ্যাত ব্যক্তির মতবাদ, বাণী, উপদেশ অন্ধভাবে বিশ্বাস, অন্ধভাবে ভক্তি, অন্ধভাবে মান্য করাকে সমর্থন করে না, এবং সেগুলো থেকে যোজন যোজন দূরে থাকে এ ধর্ম । প্রজ্ঞা সম্প্রযুক্ত চিত্তে গভীর পরীক্ষা-নিরীক্ষা ও পর্যবেক্ষণের মাধ্যমে খাঁটি সত্যটা জেনে নিশ্চল সিদ্ধান্তে উপনীত হয়ে অন্তরে যে দৃঢ় বিশ্বাস জন্মায়, সেটাকে প্রকৃত শ্রদ্ধা বলে । এজন্য শ্রদ্ধাকে পরোক্ষ জ্ঞানও বলা হয় । একজন দক্ষ স্বর্ণকার যেমন কারো সোনা আন্দাজে গ্রহণ করে না, বর্জনও করে না । আগে আগুনে পুড়িয়ে খাঁটি সোনা নাকি নকল সোনা পরীক্ষা করে দেখে, পরীক্ষা-নিরীক্ষার পর যদি খাঁটি সোনা হিসেবে জানে, তাহলে সেটা নিশ্চিন্তে গ্রহণ করে । নকল সোনা হলে গ্রহণে বিরত থাকে । যারা প্রকৃত বৌদ্ধ তারাও দক্ষ স্বর্ণকারের মতো। বিচার-বিশ্লেষণ ছাড়া আন্দাজে কারো কথা হুট করে গ্রহণও করে না, বর্জনও করে না । সবকিছু নিজের বিবেকের কষ্টিপাথরে ফেলে জ্ঞাননেত্রে ভালো-মন্দ যাচাই-বাচাই করে । তারপর গ্রহণযোগ্য হলে গ্রহণ করে বর্জনীয় হলে বর্জন করে ।</p>
    <p class="txt">শ্রদ্ধা সম্পর্কে বিখ্যাত "অভিধর্মার্থ সংগ্রহ" গ্রন্থে একটি সুন্দর চিত্তাকর্ষক উপমা দেওয়া আছে এভাবে: একজন পথিক তার অপরিচিত জায়গায় কোনো একটি রাস্তায় দিয়ে যেতে যেতে এক নাতি-ক্ষুদ্র নদী তার গমন পথে বাধা হয়ে দাঁড়াল । নদীতে কেয়া নৌকা কিংবা সেতু কোনটি নেই । ইত্যবসরে পথিকের চোখে পড়ল নদীর অপর পাড়ে একজন প্রবীণ ভদ্রলোক সবুজ বৃক্ষছায়ায় বসে বিশ্রামসুখ উপভোগ করছেন । পথিক নদী পার হবার জন্য সবুজ বৃক্ষছায়ায় বসে থাকা প্রবীণ ভদ্রলোকটিকে জিজ্ঞেস করলেন, মহাশয় ! কীভাবে নদী পার হবো? প্রবীণ ভদ্রলোকটি উপদেশ দিলেন, "নদীতে নেমে পার হওয়া যায়, কাপড় ভিজবে না, আমিও পার হয়েছি ।" পথিক মনে মনে চিন্তা করতে লাগল, "এই ভদ্র প্রবীণ ব্যক্তির কথাটি বিশ্বাসযোগ্য কিনা ? নদীর দুই দিকের ক্রমিক রাস্তাটি নদীর দ্বারা বিচ্ছিন্ন; নদীর উভয় পাড়ে মানুষের গমনাগমনের পদচিহ্নও রয়েছে । সুতরাং প্রবীণ ভদ্রলোকটি মিথ্যা বলবার কোনো কারণ নেই ।" এরূপে স্থির সিদ্ধান্ত করে পথিক ধীরে ধীরে নদীর দিকে অগ্রসর হল, এবং প্রতি পদক্ষেপে পরীক্ষা-নিরীক্ষা করতে চলতে লাগল । পরিশেষে নিরাপদে পরপারে উত্তীর্ণ হতে পারল । এখানে প্রবীণ ভদ্রলোকটির উপদেশ পথিক অন্ধ বিশ্বাসে গ্রহণ করেন নি, যথাসম্ভব বিচার-বিশ্লেষণপূর্বক অতি সতর্কতার সহিত নদী পার হয়েছিল । নদীটি পার হবার সময় পথিক যে প্রবীণের কথা বিশ্বাস করেছিল, সেটা শ্রদ্ধার অবস্থা এবং অগ্রসরের সঙ্গে সঙ্গে তার শ্রদ্ধা উত্তরোত্তর বলবতী হয়েছিল । এভাবে পথিক নদী পার হবার ন্যায় বুদ্ধের উপদেশ বা মতবাদ গ্রহণই শ্রদ্ধার কাজ । এরূপ গভীর ও অচঞ্চল বিশ্বাসে ভিক্ষুগণ, মনুষ্যগণ বুদ্ধের শিক্ষা, উপদেশ পালনের দ্বারা নদী নামক ভবসংসার অতিক্রম করে যাবতীয় দুঃখের চির অবসান ঘটান । বিখ্যাত অভিজ্ঞ ডাক্তারের প্রতি রোগীরা যে রকম অটল বিশ্বাস রাখেন, সেরূপ খাঁটি বৌদ্ধরাও বুদ্ধকে ও বুদ্ধের শিক্ষা, উপদেশগুলো গভীর বিশ্বাস স্থাপন করে ধারণ ও লালন-পালন করে থাকেন । </p>
    <p class="txt">শ্রদ্ধার প্রকারভেদ: </p>
    <p class="txt">মধ্যম নিকায়ের দ্বিতীয় খন্ধে "বোধিরাজ কুমার সূত্র" অর্থকথায় চার প্রকার শ্রদ্ধার কথা উল্লেখ আছে । সেগুলো হল: আগমনীয় শ্রদ্ধা, অধিগম শ্রদ্ধা, ওকপ্পন শ্রদ্ধা, প্রসাদ শ্রদ্ধা । </p>
    <p class="txt"><span> আগমনীয় শ্রদ্ধা</span><span>—</span><span> এই শ্রদ্ধা সম্যক সম্বুদ্ধ ও বোধিসত্ত্বদের নিকটই থাকে, অন্য কোন ব্যক্তির থাকে না । অধিগম শ্রদ্ধা</span><span>—</span><span> এই শ্রদ্ধা অষ্ট আর্য পুদগলের কাছে থাকে । অষ্ট আর্য পুদগল বলতে তাদেরকে বুঝায়, যারা স্রোতাপত্তি মার্গ ও স্রোতাপত্তিফল, সকৃদাগামী মার্গ ও সকৃদাগামী ফল, অনাগামী মার্গ ও অনাগামী ফল, অর্হৎমার্গ ও অর্হত্বফল অর্জন করেছেন । এই অষ্ট আর্য পুরুষেরা জীবনান্তেও বুদ্ধের শিক্ষা, উপদেশ লঙ্ঘন করেন না, এত যে তারা বুদ্ধ ও বুদ্ধ শিক্ষার প্রতি শ্রদ্ধাশীল । ভিক্ষুদের তথাগত বুদ্ধ বলেছেন</span><span>—</span><span> "হে ভিক্ষুগণ, রূপস্কন্ধ অনিত্য, দুঃখ, অনাত্ম; বেদনাস্কন্ধ অনিত্য, দুঃখ, অনাত্ম; সংজ্ঞাস্কন্ধ অনিত্য, দুঃখ, অনাত্ম; সংস্কারস্কন্ধ অনিত্য, দুঃখ, অনাত্ম; বিজ্ঞানস্কন্ধ অনিত্য, দুঃখ, অনাত্ম। যারা এই ধর্মগুলোতে এরূপ বিশ্বাস রেখে শ্রদ্ধান্বিত হন, অনুরক্ত হন, তাকে বলা হয় শ্রদ্ধা অনুসারী । তিনি মুক্তির পথে আগত, সৎপুরুষ ভূমিতে উপনীত এবং পৃথগজন ভূমি হতে অপগত । তার পক্ষে সেই কর্মগুলো সম্পাদন করা অসম্ভব দাঁড়ায়, যেই কর্মগুলো সম্পাদন করলে নরক, তির্যক, প্রেতলোকে জন্মগ্রহণ করতে হয় । কারণ, তার স্রোতাপত্তি মার্গফল লাভ হয়ে থাকে। (সং.নি.৩.৩১১) ।</span></p>
    <p class="txt"><span>ওকপ্পন বা অকম্পিত শ্রদ্ধা</span><span>—</span><span> শ্রদ্ধার বিষয় বা বুদ্ধের চারি আর্যসত্য, কর্ম ও কর্মফল সম্যকরূপে জানলে, বুঝলে এবং সেগুলো এই রূপই বলে সম্যক ধারণা হলেই ওকপ্পন বা অকম্পিত শ্রদ্ধা উৎপন্ন হয় । যার অন্তরে এই অকম্পিত শ্রদ্ধা জাগ্রত হয়, সে ব্যক্তির বুদ্ধ, ধর্ম, সংঘের প্রতি, চারি আর্যসত্যের প্রতি, কর্ম ও কর্মফলের প্রতি এত যে শ্রদ্ধা প্রবল হয়, সে যাবতীয় পাপকর্ম পরিত্যাগ করে সতত দান, শীল, ভাবনাদি পুণ্যকর্মে নিয়োজিত থাকে । </span></p>
    <p class="txt"><span>প্রসাদ শ্রদ্ধা</span><span>—</span><span>বুদ্ধ, ধর্ম, সংর্ঘের প্রতি যে ব্যক্তির শ্রদ্ধা ও প্রসন্নতা জন্মায়, তাকে প্রসাদ শ্রদ্ধা বলে । এই প্রসাদ শ্রদ্ধা সবচেয়ে দুর্বল শ্রদ্ধা । বর্তমান সময়ে উপাসক-উপাসিকাগণ অধিকাংশই এই "প্রসাদ শ্রদ্ধা" দ্বারা পুণ্য কর্ম করে থাকে । খুব কমই দেখা যায় অকম্পিত শ্রদ্ধাবান উপাসক-উপাসিকা । </span></p>
    <p class="txt">তথাগত বুদ্ধ বলেছেন, শ্রদ্ধা সম্পত্তি অর্জন করা অতীব দুর্লভ বিষয় । যার-তার অন্তরে এই শ্রদ্ধা উৎপন্ন হয় না । যারা জন্মে-জন্মান্তর পুণ্য কর্ম সম্পাদন ও সত্যধর্ম কথা শ্রবণ করে আসতেছে, তারা ইহকালে বুদ্ধের গুণ, ধর্মের গুণ, সংঘের গুণ; চারি আর্যসত্য, কর্ম ও কর্মফল, দান, শীল, ভাবনা, স্বর্গ-নরক বিষয়ক দেশনা শ্রবণ করলে পূর্বজন্মে সদ্ধর্ম শ্রবন কুশল সংস্কারের প্রভাবে তাদের মন-চিত্তের মধ্যে দুর্লভ শ্রদ্ধা সম্পত্তি জাগ্রত হয়ে থাকে । যে মানুষ কোনো জন্মে ত্রিরত্নের গুণ বা বুদ্ধের বাক্য কী জিনিস শুনতে পায়নি, সে মানুষের অন্তরে শ্রদ্ধা জাগ্রত করে দেওয়া অত্যন্ত কঠিন ব্যাপার । </p>
    <p class="txt">অন্তরে শ্রদ্ধা উৎপন্ন করা কতটা কঠিন বিষয়, তা পরিষ্কার হওয়র জন্য বুদ্ধের সময়কালীন ঘটে যাওয়া একটি কাহিনী তুলে ধরছি । </p>
    <p class="txt"><span>এক সময় পাঁচ জন উপাসক বুদ্ধের কাছে গিয়েছিলেন । সবাই বুদ্ধকে বন্দনা করে একপাশে বসে পড়লেন । বুদ্ধ তাদের বারি বর্ষনের ন্যায় অনর্গল ধর্ম দেশনা দিতে আরম্ভ করলেন । কিন্তু ধর্মদেশনা শুনতে শুনতে তাদের পাঁচ জনের পাঁচ অবস্থা হয় । একজন দেশনা শুনতে শুনতে ঘুমিয়ে পড়ল, একজন আঙ্গুল দিয়ে মাটিতে দাগ কাটতে লাগল, একজন একটি গাছ দোলে দোলে বসে আছে, একজন আকাশের দিকে তাকিয়ে আছে, কেবলমাত্র একজন হাতজোড় করে শ্রদ্ধার সহিত মনোযোগে ধর্ম দেশনা শ্রবণ করছে । সে সময় আনন্দ ভান্তে বুদ্ধকে ব্যজন দিয়ে বাতাস দিচ্ছিলেন । তাদের পাঁচজনের ভিন্ন ভিন্ন অবস্থা দেখে আনন্দ ভান্তে তথাগতকে বললেন, "প্রভু, আপনি তাদের কষ্ট করে মেঘ গর্জনের ন্যায় ধর্ম দেশনা করছেন, তারা কেন আপনার সামনে এরকম আচরণ করছেতে ? প্রত্যুত্তরে বুদ্ধ বললেন</span><span>—</span><span> 'আনন্দ, তুমি কী তাদের জান, তারা কেন সেরকম আচরণ করতেছে? 'না, প্রভু, জানি না । সর্বজ্ঞতা জ্ঞান ব্যতিরেকে এসব বিষয় জানা সম্ভব নয় । শোন, আনন্দ! তাদের মধ্যে যে ধর্ম দেশনা শুনতে শুনতে ঘুমাচ্ছে সে পাঁচশত জন্ম সাপের যোনিতে জন্ম গ্রহণ করেছিল । সেই পুরোনো গভীর ঘুমের সংস্কার থাকায় তার কর্ণে আমার ধর্ম দেশনার শব্দ প্রবেশ করতেছে না । যে মাটিতে আঙ্গুল দিয়ে দাগ কাটতেছে সেও পাঁচশত জন্ম কেঁচো ছিল, তারও এখনো সেই মাটি কুড়ার সংস্কার রয়ে গেছে । যে ব্যক্তি গাছটি দোলাচ্ছে সে ছিল পাঁচশত জন্ম মর্কট । এখনও পূর্বের অভ্যাসবশত গাছটি দোলাচ্ছে । যে ব্যক্তি আকাশের দিকে তাকিয়ে আছে সেও পাঁচশত জন্ম জ্যোতির্বিদ ছিল । জন্মে জন্মান্তরের সংস্কারবশে আকাশের দিকে তাকিয়ে আছে । আর যিনি করজোড়ে শ্রদ্ধার সহিত ধর্ম দেশনা শুনছে, সে ব্যক্তি পাঁচশত জন্ম ত্রিবেদজ্ঞ পণ্ডিত ব্রাহ্মণ ছিলেন । এখনও সে কুশল সংস্কারবশে শাস্ত্র অধ্যায়নের ন্যায় সাদরে আমার ধর্ম দেশনা শুনতেছে । (বুদ্ধগণের ধর্মদেশনা নাকি কখনও বৃথা যায় না, তাঁরা একজন উপযুক্ত শ্রোতা বা কোনো একজনের মার্গফল লাভের হেতু দেখলে তার উদ্দেশ্য ধর্ম দেশনা করে থাকেন) বুদ্ধ আরও বললেন, এই চারজন শ্রদ্ধাহীন ব্যক্তি শত সহস্র কোটি কল্পকাল কখনও বুদ্ধ, ধর্ম, সংঘ শব্দ কি জিনিস শুনতে পায় নি । ফলে আমার ধর্ম দেশনা মনোনিবেশ করতে পারছে না । তারা লোভ, আসক্তি, হিংসা, তৃষ্ণা, অজ্ঞানতার কারণে সংসার চক্রে অনন্তকাল ব্যাপী পরিভ্রমণ করে তির্যক জাতীয় কথা শুনে আসতেছে। (ধর্মপদ অর্থকথা.২৫১)। এ ইতিকথা থেকে স্পষ্টভাবে বুঝা যায় শ্রদ্ধা সম্পদ উৎপন্ন করা কতটা দুর্লভ ব্যাপার ।</span></p>
    <p class="txt"><span>অভিধর্মের ভাষায় শ্রদ্ধা একটি শোভন সাধারণ চৈতসিক । প্রত্যেক দানময়, শীলময়, ভাবনাময় কুশল কর্মে শ্রদ্ধা চৈতসিকটি অগ্রগামী এবং অপরিহার্য অংশ । শ্রদ্ধাবিহীন কোনো পুণ্যকর্ম হতে পারে না । চিত্তে শ্রদ্ধা জাগরণ ব্যতীত কোনো মানুষ পুণ্য কর্ম সম্পাদন করবে, তা অসম্ভব ব্যাপার । কেউ যদি দান, শীল, ভাবনা কুশল কর্ম করে, তাহলে বলা যায় নির্ঘাত তার মনে শ্রদ্ধা জাগ্রত হয়েছে । সাইত্রিশ প্রকার বোধিপক্ষীয় ধর্মে শ্রদ্ধাকে ইন্দ্রিয় ও বল হিসেবে অভিহিত করা হয়েছে । এই শ্রদ্ধা ইন্দ্রিয় ও শ্রদ্ধা বলের দ্বারা মনুষ্যগণ দান, শীল, ভাবনা, সম্মান, সেবা, পুণ্যদান, পুণ্যানুমোদন, ধর্ম শ্রবন, ধর্মদান ও দৃষ্টি পরিশুদ্ধ</span><span>—</span><span>এই দশবিধ কুশল কর্ম সম্পাদনের মধ্যমে পরকালে সুখ লাভ করে, এবং এক সময় ভব সংসার অতিক্রম করেন। আর প্রব্রজিতদের মধ্যে যে ভিক্ষু যত শ্রদ্ধাশীল সে ভিক্ষু ততই বুদ্ধের প্রজ্ঞাপ্ত শীল-বিনয়, শিক্ষা, উপদেশগুলো গৌরবতার সহিত রক্ষা ও পালন করে থাকেন । শ্রদ্ধা বুদ্ধের শিক্ষা, উপদেশের প্রতি চিত্তকে নমিত করে । যে ভিক্ষুর বুদ্ধের প্রতি শ্রদ্ধা নেই, সে ভিক্ষু বুদ্ধের কথিত শীল-বিনয় লঙ্ঘন করে থাকে ।</span></p>
    <p class="txt"><span>তথাগত বুদ্ধ শ্রদ্ধাকে হস্ত-বিত্ত-বীজের সাথে তুলনা করেছেন । হস্তহীন মানুষ যেমন মনি-মুক্তা, সোনা-রূপা দর্শন করলেও গ্রহণ করতে অক্ষম; বিত্তহীন মানুষ যেমন কাম্য ভোগ সুখ থেকে বঞ্চিত হয়; কৃষকের বীজ না থাকলে যেমন ভূমিতে চাষাবাদ করতে পারে না</span><span>—</span><span>ঠিক তদ্রুপ হস্ত-বিত্ত-বীজ সদৃশ শ্রদ্ধা না থাকলেও কোন মানুষ দান, শীল, ভাবনাদি পুণ্যকর্ম করতে পারে না । শ্রদ্ধাহীন ব্যক্তিরা পুণ্য করার সুযোগ লাভ করলেও বা পুণ্যক্ষেত্র ভিক্ষুসংঘ সামনে পেলেও পুণ্যসম্পত্তি অর্জনে ব্যর্থ হয় । শ্রদ্ধা থেকে মানুষের মনুষ্য সম্পত্তি, দেবসম্পত্তি ও অন্তিমে নির্বাণ সম্পত্তি অর্জন করে থাকে । তাইতো তথাগত বুদ্ধ বলেছেন, যার শ্রদ্ধা আছে সে ধনী, যার শ্রদ্ধা নেই সে গরিব । </span></p>
    <p class="txt">শ্রদ্ধার লক্ষণ:</p>
    <p class="txt"><span>খুদ্দক নিকায়ের অন্তর্গত "মিলিন্দ প্রশ্ন" গ্রন্থে পণ্ডিত মিলিন্দ রাজা অর্হৎ নাগসেন ভান্তেকে জিজ্ঞেস করেছিলেন, "ভান্তে, শ্রদ্ধার লক্ষণ কি ? প্রত্যুত্তরে নাগসেন ভান্তে বলেছিলেন</span><span>—</span><span> মহারাজ, চিত্তের প্রসন্নতা সাধন ও উৎসাহ উৎপাদন শ্রদ্ধার লক্ষণ । কীরূপে চিত্তের প্রসন্নতা সাধন ও উৎসাহ উৎপাদন শ্রদ্ধার লক্ষণ হয় ? যে ব্যক্তি কিংবা ভিক্ষু যত শ্রদ্ধাশীল সেই ব্যক্তি বা ভিক্ষুর মন-চিত্ত সতত নির্মল, প্রফুল্ল অবস্থায় থাকে । অর্হৎ নাগসেন ভান্তে চিত্তের প্রসন্নতা সাধন শ্রদ্ধার লক্ষণকে বুঝানোর জন্য মিলিন্দ রাজাকে শ্রদ্ধাকে চক্রবর্তী রাজার জল বিশুদ্ধকারক মণির (ফিটকারী) সাথে উপমা দিয়েছেন এভাবে: চক্রবর্তী রাজার সেই বিশেষ মণি যখন আবিল ও কর্দমাক্ত জলে নিক্ষেপ করা হয় তখন জলের কাদা ও শেওলা সত্ত্বর নিচে তলিয়ে যায়। জল হয়ে ওঠে স্বচ্ছ ও নির্মল । অনুরূপভাবে চিত্তের মধ্যে শ্রদ্ধা প্রস্ফুটিত হলে মনের আবিলতা বা ক্লেশরাশি দূরে সরে যায় । অর্থাৎ পঞ্চনীবরণ কামাচ্ছন্দ, ব্যাপাদ, চঞ্চলতা, অনুশোচনা, আলস্য-ঘুম, সন্দেহ সাময়িকের জন্য বিদূরিত হয় । নীবরণহীন চিত্ত শান্ত, স্বচ্ছ, প্রসন্ন ও অনাবিল হয়ে ওঠে ।</span></p>
    <p class="txt">মনের উৎসাহ বা উচ্চাকাঙ্খা কীরূপে শ্রদ্ধার লক্ষণ হয় ? কোনো ভিক্ষু অপর ভিক্ষুর চিত্তকে বিমুক্ত দেখে নিজেও স্রোতাপত্তি ফল, সকৃদাগামী ফল, অনাগামী ফল, অর্হত্ব মার্গফল লাভের জন্য আশ্বস্ত ও উৎসাহিত হয় এবং অপ্রাপ্তির প্রাপ্তির নিমিত্ত, অনুপলব্ধ বিষয় উপলব্ধির জন্য, অপ্রত্যক্ষ বিষয়ের প্রত্যক্ষ করার তরে ভাবনাকর্মে আত্মনিয়োগ করেন । গৃহীদের মধ্যে যারা শ্রদ্ধাবান/শ্রদ্ধাবতী উপাসক-উপাসিকা, তারাও অন্যান্য পুণ্যবান ব্যক্তিদের দান-শীল-ভাবনাদি পুণ্য কর্ম করতে দেখলে কিংবা সে ধরনের পুণ্যকর্ম বিষয়ক ধর্মদেশনা শ্রবণ করলে নিজেও উৎসাহিত, অনুপ্রাণিত হয়ে সেরূপ পুণ্যকর্ম সম্পাদনে তৎপর হন । এভাবে গৃহী ও ভিক্ষুদের চিত্তে উৎসাহ ও উচ্চকাঙ্খা উৎপাদনে শ্রদ্ধা চৈতসিকটি সহায়ক হিসেবে কাজ করে ।</p>
    <p class="txt">শ্রদ্ধাবানের পাঁচ প্রকার সুফল: </p>
    <p class="txt">জগতের মধ্যে যারা ধার্মিক ও সৎপুরুষ আছেন, তারা অনুকম্পাকালে প্রথমেই শ্রদ্ধান্বিত হয়ে অনুকম্পা করে, বীতশ্রদ্ধ হয়ে নহে; তারা উপস্থিত হওয়ার সময় প্রথমেই শ্রদ্ধাসম্পন্ন হয়ে উপস্থিত হয়, বীতশ্রদ্ধ হয়ে নহে; তারা দান গ্রহণের সময় প্রথমেই শ্রদ্ধাসম্পন্ন হয়ে গ্রহণ করে, বীতশ্রদ্ধ হয়ে নহে; তারা ধর্মদেশনা করার সময় প্রথমেই শ্রদ্ধান্বিত হয়ে ধর্মদেশনা করে, বীতশ্রদ্ধ হয়ে নহে; এবং শ্রদ্ধাবানেরা কায়ভেদে মৃত্যুর পর সুগতি স্বর্গলোকে উৎপন্ন হয়ে থাকে। (অ.নি.৫.৩৮)। </p>
    <p class="txt">এই হলো বৌদ্ধধর্মের শ্রদ্ধা সম্পর্কে নানা যুক্তি, ব্যাখ্যা-বিশ্লেষণ, উপমা, উদাহরণ, প্রকার ভেদ, লক্ষণ, সার, গুরুত্ব ও সুফলের কথামালার চয়ন ।</p>
    <p class="txt"><span>প্রত্যেকের অন্তরে শ্রদ্ধা সম্পত্তি জাগ্রত হোক</span><span>—</span><span> এই মঙ্গল কামনা করছি ।</span></p>
    </div>
    <div class="react">
    </div>
    </div>
    <h1 class="title">অপার্থিব স্বর্গ সুখের বর্ণনা</h1>
    <div class="post_box">
    <div class="post_txt">
    <p class="txt">কবি শেখ ফজলুল করিম বলেছেন, "কোথায় স্বর্গ কোথায় নরক, কে বলে তা বহুদূর ? মানুষের মাঝে স্বর্গ-নরক মানুষেতে সুরাসুর ।" অর্থাৎ কবিদের বাচ্য হল, এই পৃথিবীতে যারা অর্থ-বিত্ত, গাড়ী-বাড়ী, মান-সম্মানে ও নানা পার্থিব ভোগ বিলাসের দ্রব্য সামগ্রীর প্রাচুর্যের মধ্য সুখে বসবাস করছে, তারা স্বর্গ সুখে আছে । আর যারা টাকা-পয়সা, ধন-দৌলত, গাড়ী-বাড়ী, খাওয়া-দাওয়া, কাপড়-চোপড় অভাব-অনটনে আছেন; অসুখ-বিসুখে নানা দুঃখ-দুর্দশা ভোগ করছেন, তারাই নরক দুঃখের মধ্যে আছেন । কবিদের এই উক্তিটি কি যুক্তি আছে, বৌদ্ধ দর্শনের সাথে সাযুজ্য আছে?</p>
    <p class="txt">যারা বৌদ্ধ ধর্মদর্শন অনুধাবনে অপরিপক্ক, তারা তো কবিদের কথাটি নির্দ্ধিধায় সমর্থন করবে এবং অনেকে করেনও । আসলে স্বর্গ-নরক এখানে নয়, এটা মনুষ্য ভূমি । স্বর্গ-নরক দুটিই আলাদা আলাদা অদৃশ্য জগৎ । স্বর্গ হচ্ছে দিব্যকাম সুখ ভোগ করার জায়গা বা ভূমি । আর নরক হচ্ছে অবর্ণনীয় দুঃখপূর্ণ কামভূমি । স্বর্গ-নরক দেখার কিংবা বর্ণনা করা কবি, বিজ্ঞানী, সাহিত্যিকের আয়ত্বের বাইরে । কারণ, তাদের স্বর্গ-নরক দেখার মতো চক্ষু নেই । তাছাড়া স্বর্গ-নরক চর্ম চক্ষু দিয়ে দেখার বিষয় নয় । তথাগত বুদ্ধ, তাঁর প্রমুখ ঋদ্ধিশালী শিষ্য যারা ছিলেন কিংবা অন্যান্য ধর্মের সন্ন্যাসীর মধ্যে যারা অভিজ্ঞা (ঋদ্ধি) সম্পন্ন সাধক কেবল তারাই স্বর্গ-নরক আয়নার মতো পরিষ্কারভাবে দেখে থাকেন । ইচ্ছে করলে স্বশরীরে যেতে পারেন । বুদ্ধ ও তাঁর প্রমুখ ঋদ্ধিমান শিষ্যরা স্বশরীরে স্বর্গে যেতেন বলে পিটকে সেধরনের কাহিনী ভূরি ভূরি প্রমাণ আছে । </p>
    <p class="txt">আর মনুষ্য ভুমিতে যারা অর্থ-বিত্ত, গাড়ি-বাড়ি, প্রভাব-প্রতিপত্তি, মান-সম্মান পার্থিব ভোগ সম্পত্তি দিয়ে যে সুখ ভোগ করছে, তা স্বর্গ সুখের তুলনায় অতিশয় তুচ্ছ । অন্যদিকে যারা অভাব-অনটন, রোগ-শোক ও নানা দুঃখ-দুর্দশা ভোগ করছেন, সেই মনুষ্য দুঃখগুলো নরক যন্ত্রণা তুলনায় কিঞ্চিৎ পরিমাণ মাত্র । এই হল স্বর্গ-নরক নিয়ে কবিদের উক্তির ওপর কিছু কথা। এবার আসি মূল প্রসঙ্গে ।</p>
    <p class="txt"><span>আমরা জানি বৌদ্ধ শাস্ত্রে (ত্রিপিটকে) ছয়টি স্বর্গের কথা বর্ণনা আছে । স্বর্গ বলতে ছয় কামাবচর দিব্য সুগতি ভূমিকে বুঝায় । একমাত্র পুণ্যবান ব্যক্তিরা তথায় উৎপন্ন হয়ে থাকেন । এই মনুষ্য ভূমিতে যারা দান, শীল, ভাবনা, সম্মান, সেবা, পুণ্যদান, পুণ্য অনুমোদন, ধর্ম দেশনা শ্রবণ, ধর্ম দেশনা প্রদান ও সম্যকদৃষ্টি</span><span>—</span><span> এই দশবিধ কুশল কর্ম সম্পাদন করেন, তাঁরা কায়ভেদে মৃত্যুর পর পুণ্যকর্মের তারতম্য অনুসারে ছয়টি স্বর্গ থেকে যে কোনো একটিতে উৎপন্ন হয়ে থাকেন । স্বর্গের দেবতাগণ উপপাতিক হিসেবে জন্ম নিয়ে থাকেন । অর্থাৎ তারা মাতৃ গর্ভে জন্ম গ্রহণ করেন না ।</span></p>
    <p class="txt">পরিপূর্ণ যুবক-যুবতী মতো ধপ করে চারিদিকে আলোকিত করে দিব্য পোশাক, দিব্য ফুলের মালা পরা অবস্থায় উৎপন্ন হয়ে থাকেন, এবং আমরণকাল যুবক-যুবতীর মতো থাকেন । দেবতাদের রূপ সৌন্দর্য মানুষের রূপ সৌন্দর্যের চেয়ে কোটি কোটি গুণে সুন্দর । মানুষের রূপ দেবগণের নিকট অশুচি, দুর্গন্ধময়, ঘৃণিত ও অনাকর্ষণ হিসেবে বিবেচিত । শত যোজন দূর হতে মনুষ্যগণের দুর্গন্ধ দেবগণের নিকট অনুভূত হয় । দেবতারা কখনো বুড়ো হয় না, রোগ-ব্যাধি ধরে না । প্রত্যেক দেবলোকে একটি করে নন্দনকানন ও কল্পতরু থাকে। তাদের যা ইচ্ছা তা খেতে পারেন, পেতে পারেন । তারা মানুষের মত পায়খানা-প্রস্রাব করে না, ঘাম বের হয় না । চাষ-বাস, ব্যবসা, চাকরি করতে হয় না । দেবতারা স্বয়ংপ্রভা বিশিষ্ট । তারা দিব্য খাদ্য, দিব্য পোশাক, বিদ্য সুখে, দিব্য আলোকে ও দিব্য ভোগ-বিলাসে সর্বদা অভিরমিত হয়ে থাকেন । তাদের প্রত্যেকের নিজস্ব দিব্য বিমান ও দিব্য প্রাসাদ বা বিল্ডিং থাকে । প্রত্যেক দেবপুত্রের সর্বনিম্ন পাঁচশত পাঁচশত অপ্সরা (দেবী) থাকে । তাদের সেই দিব্য অতুল দিব্য সম্পত্তিগুলো একমাত্র পুণ্যকর্ম ফলে লাভ করে থাকেন । ( বিমানবত্থু অর্থকথা; দীর্ঘনিকায়ের পায়াসী সূত্র; ধর্মপদ অর্থকথা)</p>
    <p class="txt">ছয় দেবভুমির পরিচয়:</p>
    <ul class="list_">
    <p class="txt">(১) চতুর্মহারাজিক স্বর্গ,</p>
    <p class="txt">(২) তাবতিংস স্বর্গ, </p>
    <p class="txt">(৩) যাম স্বর্গ,</p>
    <p class="txt">(৪) তুষিত স্বর্গ,</p>
    <p class="txt">(৫) নির্মানরতি স্বর্গ,</p>
    <p class="txt">(৬) পরনির্মিত বশবর্তী স্বর্গ ।</p>
    <p class="txt">চতুর্মহারাজিক স্বর্গের পরিচয়:</p>
    </ul>
    <p class="txt"><span>এই স্বর্গে পূর্বদিকে ধৃতরাষ্ট্র, দক্ষিণদিকে বিরুলহাকো, পশ্চিমদিকে বিরুপাক্ ও উত্তরদিকে কুবের</span><span>—</span><span> এই চারি মহারাজা দেবতারা চতুর্মহারাজিক স্বর্গকে শাসন করেন । এই স্বর্গের একটি অংশ মনুষ্য ভূমিতে আছে। কিন্তু আমরা তাদেরকে দেখি না । নিম্মশ্রেণী দেবতারা এই অংশে থাকে । যেমন-বৃক্ষদেবতা, ভূমিবাসী দেবতা, আকাশ দেবতা, গৃহদেবতা, নগর রক্ষাকারী দেবতা, বিহার রক্ষাকারী দেবতা ইত্যাদি..। এই স্বর্গভূমির দেবতাদের দিব্য আয়ু গণনায় ৫০০ বছর । মনুষ্য গণনায় ৫০ বৎসরে এই স্বর্গে এক দিনরাত । সেরূপ ত্রিশ দিনে ১ মাস, ১২ মাসে ১ বৎসর । সেই দেবতাদের ৫০০ বছরের দিব্য আয়ু মনুষ্য গণনায় ৯০,০০,০০ নব্বই লক্ষ বছর ।</span></p>
    <p class="txt">তাবতিংস স্বর্গের পরিচয়:</p>
    <p class="txt">শত্রু, প্রজাপতি, বরুণ, ঈশান প্রভৃতি ৩৩ জন প্রভাবশালী ও পুণ্যবান দেবপুত্রের বাসভুমি এই তাবতিংস স্বর্গ । বুদ্ধের উপাসক নামে খ্যাত দেবরাজ ইন্দ্রই এই স্বর্গের অধিপতি । এই স্বর্গের দিব্য আয়ু গণনায় ১০০০ এক হাজার বৎসর । মানুষের ১০০ বছরে এই দেবতাদের এক দিবারাত্র । ১০০০ বছরের তাবতিংস দেবতাদের দিব্য আয়ু মানুষের গণনায় হয় ৩,৬০,০০,০০০ তিন কোটি ষাট লক্ষ বৎসর ।</p>
    <p class="txt">যাম স্বর্গের পরিচয়:</p>
    <p class="txt"><span>মহৈশ্বর্যশালী দেবকূলের নামই যাম স্বর্গ। সুযাম</span><span>—</span><span> নামক দেবতাই এই দেবরাজ্যের অধিপতি । এই দেবতাদের গড় পরমায়ু ২০০০ বছর । মানুষের ২০০ বছরে এই দেবতাদের এক দিবারাত্রি । যাম স্বর্গের দেবতাদের ২০০০ বছরের দিব্য আয়ু মানুষের গণনায় ১৪,৪০,০০,০০০ চৌদ্ধ কোটি চল্লিশ লক্ষ বৎসর হয় । </span></p>
    <p class="txt">তুষিত স্বর্গের পরিচয়:</p>
    <p class="txt"><span>এই স্বর্গের দেবতারা বিপুল পরিমাণে নিজ নিজ শ্রীসম্পত্তি দ্বারা নিত্য হৃষ্ট-তুষ্ট চিত্তে বাস করেন । সন্তোষিত</span><span>—</span><span> নামক দেবতা এই স্বর্গরাজ্যের অধিপতি । এই স্বর্গের দেবতাদের দিব্য গড় আয়ু ৪০০০ বছর । মানুষের ৪০০ বৎসরে তুষিত স্বর্গের দেবতাদের মাত্র এক দিন এক রাত । তাদের ৪০০০ বছরের দিব্য আয়ু</span><span>—</span><span> মানুষের গণনায় ৫৭,৬০,০০,০০০ সাতান্ন কোটি ষাট লক্ষ বৎসর হয় । </span></p>
    <p class="txt">নির্মাণরতি স্বর্গের পরিচয়:</p>
    <p class="txt"><span>নিজ নিজ ভোগ সম্পত্তি নির্মাণে রতি আছে বলে এরা নির্মাণরতি । সুনির্মিত</span><span>—</span><span> নামক দেবতাই এই দেবভুমির অধিপতি । এই নির্মানরতি দেবতাদের দিব্য গড় আয়ু ৮০০০ বছর । মানুষের ৮০০ বৎসরে এই স্বর্গের দেবতাদের এক দিবারাত্রি মাত্র । সেরূপ তাদের ৮০০০ বছরের দিব্য আয়ু</span><span>—</span><span> মানুষের গণনায় ২৩০,৪০,০০,০০০ দুই শত ত্রিশ কোটি চল্লিশ লক্ষ বৎসর হয় । </span></p>
    <p class="txt">পরনির্মিত বশবর্তী স্বর্গের পরিচয়:</p>
    <p class="txt"><span>এই স্বর্গের দেবতারা পরনির্মিত ভোগ সম্পত্তি আত্ম বশবর্তী করতে পারেন বলে এই স্বর্গের নাম পরনিমিত বশবর্তী স্বর্গ বলা হয় । বসবত্তি নামক দেবপুত্র পরনির্মাত বশবর্তী স্বর্গের অধিপতি । এই দেবভূমি দেবতাদের দিব্য গড় আয়ু ১৬,০০০ বছর । মানুষের ১,৬০০ বছরে পরনির্মিত বশবর্তী দেবতাদের কেবল এক দিবারাত্রি। সেরূপ তাদের ১৬,০০০ বৎসরের দিব্য আয়ু</span><span>—</span><span> মানুষের গণনায় ৯২১,৬০,০০০ নয় শত একুশ হাজার কোটি ষাট লক্ষ বছর হয় । এক স্বর্গ থেকে আরেক স্বর্গের দূরত্ব ৪২,০০০ যোজন (এক যোজন সমান ১২ মাইল) । উক্ত ছয় দেবলোকে দ্বিহেতুক, ত্রিহেতুক পৃথগজন ও স্রোতাপত্তি, সকৃদাগামী মার্গফল লাভীরা জন্মগ্রহণ করে থাকেন । স্বর্গে অহেতুক সত্ত্ব নেই । (বিবানবত্থু অর্থকথা; অ.নি.৮.৭২; অভিধর্মার্থ সংগ্রহ )।</span></p>
    <p class="txt">দেবলোকের আয়ু কম-বেশি হবার কারণ:</p>
    <p class="txt">প্রত্যেক স্বর্গলোকে নির্দিষ্ট আয়ু থাকলেও সকল দেবতা পূর্ণ গড় আয়ুটা লাভ করতে পারেন না । স্বর্গ দেবতাদের মাঝেও প্রচুর অল্প আয়ু সম্পন্ন দেবতা আছেন । আমি আগে মনে করতাম, দেবতারা যে যেই ভূমিতে উৎপন্ন হন, সেই ভূমিতে পরিপূর্ণ আয়ুষ্কাল পর্যন্ত বেঁচে থাকেন । কিন্তু যখন ধর্মপদ অর্থকথার ঘোষক শ্রেষ্ঠি কাহিনী, অঙ্গুত্তর নিকায়ের পঞ্চম নিপাতের "সুমন সূত্র" ও সার সংগ্রহ দ্বিতীয় খন্ধটি পড়লাম, তখন আমার দীর্ঘদিন ধরে লালন করে আসা ভুল ধারণাটি ভেঙ্গে যায় । আসলেই ছয় স্বর্গ দেবতাদের আয়ুও মনুষ্যগণের মতো । মনুষ্যভূমিতে যেমন অনেকে শিশুকালে মারা যায়, অনেকে কিশোর বয়সে, অনেকে যৌবনকালে, অনেকে অর্ধ বয়সে । অনেকে পুরো গড় আয়ুটা ভোগ করে মৃত্যুবরণ করেন । অথবা তার অধিকও বাঁচতে দেখা যায় ।</p>
    <p class="txt">স্বর্গের দেবতারাও পুণ্যকর্মের তারতম্য অনুসারে আয়ু লাভ করে থাকে । সবার আয়ু এক সমান নয় । যারা মানবকুলে থাকা অবস্থায় বিপুল পুণ্য করেন অর্থাৎ বেশি দান, শীল, ভাবনা ও বিভিন্ন কুশল কর্ম সম্পাদন করে থাকেন, তারা স্বর্গে উৎপন্ন হলে তখন পূর্ণ দিব্য গড় আয়ু লাভ করেন বা নির্দিষ্ট আয়ুষ্কাল অবধি বেঁচে থাকেন । </p>
    <p class="txt">সেটা বুঝার জন্য আমি এভাবে উদাহরণ দিয়ে থাকি । মনে করুন, একজন মানুষ আজীবন পাপ কর্ম করেছে, সে মৃত্যুর আগ মুহূর্তে একজন ভিক্ষুকে সাক্ষাত পেয়ে কিছু জিনিস দান করল, সূত্র শ্রবণ করল, দেশনা শুনল, মরণের সময় সেই কৃত পুণ্যকর্মটি আসন্ন কুশল কর্ম হিসেবে কাজ করে সে সঙ্গে সঙ্গে দেবপুত্ররূপে স্বর্গে উৎপন্ন হলো । অন্যদিকে আরও একজন শ্রদ্ধাবান মানুষ যাবতীয় পাপকর্ম বিরত থেকে সারা জীবন দান, শীল, ভাবনাসহ নানাবিধ পুণ্যকর্ম মধ্যদিয়ে জীবন অতিবাহিত করল, সেই পুণ্যকর্মগুলো মরণের সময় তার আচরিত কুশল কর্ম হিসেবে কাজ করে মৃত্যুর সাথে সাথে সেও প্রথম ব্যক্তি উৎপন্ন হওয়া একই স্বর্গে উৎপন্ন হলো । তখন কি তাদের দুই জনের আয়ু বা প্রভাব-প্রতিপত্তি সমান হবে ? জিন্দেগীও সমান হবে না । সেই অল্প পুণ্য নিয়ে স্বর্গে জন্ম হওয়া ব্যক্তিটি অবশ্যই সেখান থেকে তাড়াতাড়ি চ্যুত হবে । পূর্ণ গড় আয়ু ভোগ করতে পারবে না । কারণ, সে নির্দিষ্ট আয়ুষ্কাল বেঁচে থাকার মতো পুণ্য করেনি । কিন্তু যিনি বিপুল পুণ্যকর্ম সঞ্চয় করে স্বর্গে গেছে সে পুরো গড় আয়ুটা লাভ করতে পারবে ।</p>
    <p class="txt">আরও একটি উদাহরণ দিই । ধরুন, আপনি ১০-১৫ লক্ষ টাকা নিয়ে সুখের দেশ সিঙ্গাপুর বা সুইজারল্যান্ড বেড়াতে গেলেন । সেই ১০-১৫ লক্ষ টাকা দিয়ে কত মাস, কত বৎসর বসে বসে, ঘুরে ঘুরে আরামে খেতে পারবে ? বড়জোর ১০-১২ বৎসর সুখে খেতে পারবে । টাকাগুলো ফুরালে আবার নিজ গন্তব্য স্থলে বাংলাদেশে ফিরে আসতে হবে, নয় কি ? কিন্তু আরও একজন বিরাট বিত্তবান মানুষ যদি ১৫-২০ কোটি টাকা নিয়ে সিঙ্গাপুরে যায়, সে বিত্তবান ব্যক্তিটি অবশ্যই ওই ১০-১৫ লক্ষ টাকা নিয়ে যাওয়া ব্যক্তি থেকে কয়েক গুণ সময় নিয়ে থাকতে পারবে বা আজীবন আরামে বসে খেতে পারবে । স্বর্গে উৎপন্ন হওয়া নিয়মটাও সিঙ্গাপুরে বেড়াতে যাওয়া উপমার ন্যায় বুঝতে হবে । এখানে টাকা পরিমাণটা হলো পুণ্যফল সদৃশ। সেখানে আরামে অবস্থান করার সময়টা হলো দিব্য আয়ু, দিব্যবর্ণ, দিব্যযশ, দিব্যসুখ ইত্যাদি লাভ করা সদৃশ । আর সিঙ্গাপুর দেশটা হলো যে কোনো একটি স্বর্গ। আর গন্তব্যস্থল হলো মনুষ্য ভূমি বা চার অপায় । অতএব, স্বর্গের পুরো গড় আয়ুটা যদি লাভ করতে চান কঠোরভাবে পঞ্চশীল, অষ্টশীল পালন করুন, সাধ্য মােতাবেক যত পারেন শ্রদ্ধা চিত্তে দান করুন, মৈত্রী ভাবনা, মরণস্মৃতি ভাবনা, আনাপানস্মৃতি ভাবনাসহ বিভিন্ন কুশলকর্মে নিজেকে নিয়োজিত রাখুন ।</p>
    <p class="txt">স্বর্গে কি ঝগড়াঝাটি,মারামারি আছে? না, স্বর্গে কোন মারামারি, খুনোখুনি, ঝগড়াঝাটি নেই । তবে স্বর্গের দেবতারাও মাঝে মাঝে হিংসাহিংসি, অহংকার করেন । কিন্তু মানুষের মতো টাকা-পয়সা, ঘর-বাড়ী, জায়গা-জমি নিয়ে নয় । দেবতারা দিব্যরূপ সৌন্দর্য, দিব্যজ্যোতি, দিব্য সম্পত্তি, দিব্য বিমান, দিব্য প্রাসাদ, দিব্য অপ্সরাদি নিয়ে একে অন্যের সাথে তুলনা করে অহংকার করে, বাহাদুরীত্ব খাটায়, একে অপরকে হিংসা করে । "তোমার চেয়ে আমার দিব্যজ্যোতি বেশি, তোমার চেয়ে আমার দিব্য বিমানটি উজ্জ্বল, তোমার চেয়ে আমার দিব্য অপ্সরা সংখ্যা বেশি" ইত্যাদি দিব্য ভোগ্যবিষয় সম্পত্তি নিয়ে একে অন্যে অহংকার করে, হিংসা করে । পুণ্য কর্ম অল্পাধিক্য ফল অনুসারে তাদের দিব্যরূপ, দিব্য আলো, দিব্য বিমান, দিব্য প্রাসাদ ইত্যাদি দিব্য বিষয়াদি বৈশাদৃশ্য হয়ে থাকে ।</p>
    <p class="txt"><span>স্বর্গে কি হিন্দু, মুসলিম, বৌদ্ধ, খ্রিষ্টান আছে ? না, স্বর্গ কোনো মনুষ্যভুমির ন্যায় হিন্দু, মুসলিম, বৌদ্ধ, খ্রিষ্টান ধর্ম নিয়ে তর্কাতর্কি হয় না । তবে বিভিন্ন ধর্মের অনুসারী মানুষেরাও স্বর্গে জন্ম নিয়ে থাকে । দীর্ঘনিকায়ের জনবসভ সূত্র, ইতিবুত্তক অগ্রপ্রসাদ সূত্র মতে, যারা ত্রিরত্নের প্রতি শ্রদ্ধাশীল, দানাদি কুশল কর্মে বলীয়ান এবং যারা ভিক্ষু-শ্রামণ</span><span>—</span><span> তারা নাকি স্বর্গে গেলে সবচেয়ে প্রভাবশালী দেবতা হয়ে জন্ম গ্রহণ করে। </span></p>
    <p class="txt"><span>আবার স্বর্গের সব দেবতারা কিন্তু বুদ্ধ ও তার ধর্মকে মানে না, বুঝে না । যেমন, ধরুন একজন খ্রিষ্টান বা মুসলিম ধর্মাবলম্বী জনসেবামূলক কুশল কর্ম করে স্বর্গে গেলো, সেতো আর বুদ্ধকে মানবে না এবং বুদ্ধের সদ্ধর্মকেও বুঝবে না । যেমন, এই মনুষ্যভূমির অধিকাংশই মানুষ বুদ্ধকে মানে না, বুদ্ধের সদ্ধর্মকে বুঝতে পারে না । তেমনি স্বর্গের দেবতাদেরও একই অবস্থা। মনে করবেন না যে, স্বর্গে গেছে বলে সে দেবতা বুদ্ধকে মানবে, বুদ্ধের প্রতি প্রসন্ন হবে । স্বর্গের সিংহভাগ দেবতা (যক্ষ) নাকি এ কারণে বুদ্ধকে মানতে পারে না, বুদ্ধের প্রতি প্রসন্ন হতে পারে না</span><span>—</span><span> তথাগত বুদ্ধ সর্বদা প্রাণীহত্যা, চুরি, ব্যভিচার, মিথ্যাকথা, নেশাদ্রব্য সেবনসহ যাবতীয় পাপ কর্ম করতে মানা করেন বলে । দীর্ঘনিকায়ের আটানাটিয় সূত্রে এভাবে বর্ণনা আছে। ভেবে দেখুন, বৌদ্ধধর্ম বুঝা বা বৌদ্ধ কূলে উৎপন্ন হওয়া কতটা কঠিন ব্যাপার ।</span></p>
    <p class="txt">স্বর্গ সুখও অনিত্য:</p>
    <p class="txt"><span>তথাগত বুদ্ধ স্বর্গ সুখকেও অনিত্য (ক্ষণিক) বলেছেন । শুধু স্বর্গ নয়, ব্রহ্মলোকও অনিত্য । স্বর্গে উৎপন্ন হওয়া অর্থ দিব্যকাম সুখ ভোগ করতে যাওয়া, আয়ু পরিমাণটা একটু দীর্ঘ করা । পুণ্য ফল বা আয়ুক্ষয় হলে আবার সেখান থেকে চ্যুত হতে হয় । খুদ্দক নিকায়ের অন্তর্গত ইতিবুত্তক গ্রন্থের "পঞ্চ পূর্বনিমিত্ত সূত্র" মতে, স্বর্গ দেবতাদের আয়ুষ্কাল শেষ হলে মৃত্যুর আগ মুহূর্তে পাঁচটি লক্ষণ প্রাদুর্ভূত হয়। সেগুলো হলো: (১) নন্দনকাননে উৎপত্তিক্ষণে যেই দিব্য ফুলের মালাটি গলায় পরেছিল সেটা মলিন হয়ে যায়, (২) দিব্য কাপড়-চোপড় ময়লা হয়ে যায়, (৩) দিব্য শরীর থেকে ঘাম বের হয়, (৪) দিব্য সুবর্ণ রঙের দেহ একদম ফ্যাকাশে হয়ে যায়, (৫) দেবাসনে বা দেবভূমিতে চিত্ত অভিরমিত হয় না । এই পাঁচটি লক্ষণ দেখা দিলে দেবতারা নিশ্চিত হন যে, দেবলোক থেকে চ্যুত হবার তার সময় এসেছে । তখন অপর দেবতারা সেই মরণাসন্ন দেবতাকে নন্দনকাননে ধরে নিয়ে যায় । সেখানে নিয়ে গিয়ে তাকে তার বন্ধুরা বলেন</span><span>—</span><span> ''ওহে বন্ধু! মানবকুলে জন্ম নিয়ে দান, শীল, ভাবনাদি পুণ্য কর্ম সম্পাদন করে আবার এখানে (স্বর্গে) আসবেন । দেবতাদের চারটি কারণে স্বর্গ থেকে চ্যুত হয় । যেমন, আয়ুক্ষয়, পুণ্যক্ষয়, আহারক্ষয় হলে, এবং ক্রোধ জাগ্রত হলে । দেবতারা স্বর্গ থেকে চ্যুত হলে তাদের দিব্য দেহটি মানুষের মৃত দেহের মত নিথর হয়ে পড়ে থাকে না । চেরাকের আগুন সেভাবে হুট করে নিভে যায়, ঠিক দেবতারাও মরণের সাথে সাথে হুট করে দিব্য দেহটি অদৃশ্য হয়ে যায় । দেবতাদের উপপাতিক সত্ত্ব বলে ।</span></p>
    <p class="txt">অধিকাংশই দেবতা চারি অপায়ে যায় । আমি আগে মনে করতাম স্বর্গের দেবতারা সেখান থেকে চ্যুত হলে সবাই মনুষ্য ভূমিতে জন্ম গ্রহণ করে । যখন সংযুক্ত নিকায়ের মহাবর্গটি পড়লাম তখন অত্যাশ্চর্য হয়ে যায়, এবং খুব সংবেগপ্রাপ্ত হয়েছিলাম । সেখানে বর্ণনা আছে এভাবে:</p>
    <p class="txt"><span>এক সময় ভগবান বুদ্ধ তার নখাগ্রে সামান্য বালু তুলে ভিক্ষুদের বললেন</span><span>—</span><span> "হে ভিক্ষুগণ, আমার নখাগ্রের এই বালু অধিক নাকি মহা পৃথিবীর বালু অধিক ? ভিক্ষুগণ প্রত্যুত্তরে বললেন, "প্রভু, মহাপৃথিবীর বালুর তুলনায় ভগবানের নখাগ্রের বালু গণনার মধ্যেও পড়ে না, তুলনাও হয় না । ঠিক ভিক্ষুগণ, অল্প সংখ্যক মাত্রই দেবলোক হতে চ্যুত হয়ে পুনরায় দেবকূলে, মনুষ্যকূলে জন্ম নিচ্ছে, অধিকাংশই দেবতা নরক, তির্যক, প্রেত ও অসুরকূলে জন্মধারণ করছে । হে ভিক্ষুগণ, এর একমাত্র কারণ হল, চারি আর্যসত্যকে অনুপলব্ধি । তদ্ধেতু ভিক্ষুগণ, তোমাদের এটা দুঃখ, এটা দুঃখের কারণ, এটা দুঃখ নিরোধ, এটা দুঃখ নিরোধের উপায়</span><span>—</span><span> এই চারি আর্যসত্যকে জানার জন্য প্রচেষ্টাশীল হওয়া উচিত । (সং.নি. ৫.১১৮১-৮৩) ।</span></p>
    <p class="txt">আসলেই এটা একটা অতীব সংবেগ জাগানিয়া বিষয় । দেখুন, স্বর্গেও কোন নিরাপত্তা নেই । সেখানে সুখ ভোগ করার পর আবার চারি অপায় দুর্গতিতে যাওয়ার ৯৯% সম্ভাবনা থাকে । যারা অতি পুণ্যবান দেবতা তারা নাকি আবার স্বর্গে উৎপন্ন হন অথবা মনুষ্যলোকে আসেন । এজন্য স্বর্গ-ব্রহ্মলোকও অনিত্য, দুঃখ, অনাত্ম বলে তথাগত বুদ্ধ সকল ভিক্ষু-শ্রামণ, উপাসক-উপাসিকাদের অতিসত্ত্বর নির্বাণ প্রত্যক্ষ করার বারবার তাগাদা দিয়েছেন । অতএব, বৌদ্ধদের একমাত্র লক্ষ্য হলো জন্ম-মৃত্যুবিহীন চিরশান্তি, চির অম্লান নির্বাণ লাভ করার চেষ্টা করা, স্বর্গ-ব্রহ্মলোক নয় ।</p>
    <p class="txt">তবে, যারা বর্তমান সময়ে শ্রদ্ধাচিত্তে দান কর্ম সম্পাদন, কঠোরভাবে শীল পালন, ভাবনা অনুশীলনসহ নানাবিধ কুশল কর্মে নিয়োজিত আছেন, তারা স্বর্গে যেতে পারলে অনাগতে আর্যমিত্র বুদ্ধকে সাক্ষাত পাওয়ার সুযোগ আছে ।</p>
    <p class="txt">অতএব, নির্বাণ যেতে না পারলেও অন্তত স্বর্গে যাওয়ার জন্য টিকেট নামক উপরিউক্ত কুশল কর্মগুলো বেশি বেশি সম্পাদন করে স্বর্গে গিয়ে আর্যমিত্র বুদ্ধকে অপেক্ষা করে থাকুন । তখন তার কাছ থেকে নৈর্বাণিক ধর্ম দেশনা শ্রবণ করে দুঃখের চির অবসান ঘটাতে পারবেন । অকুশল কর্ম করে একবার অপায়ে পতিত হলে আর আশা করবেন না আর্যমিত্র বুদ্ধের সাক্ষাত লাভ করার । তাই এখনো সময় আছে, আপনার গন্তব্য ঠিক করে নেওয়ার ।</p>
    </div>
    <div class="react">
    </div>
    </div>
    <h1 class="title">গৃহী উপোসথ শীল প্রসঙ্গে</h1>
    <div class="post_box">
    <div class="post_txt">
    <p class="txt">উপোসথ শীল পালন একটি মহৎ পুণ্যকর্ম এবং বৌদ্ধ ধর্মের ঐতিহ্যও বটে । এর সুফল সুদূর প্রসারী। অতীতে আমাদের গৌতম বুদ্ধ পারমী পূরণের সময় বোধিসত্ত্ব অবস্থায় জন্ম-জন্মান্তরে এ উপোসথ বা অষ্টশীল শ্রদ্ধাভরে প্রতিপালন করতেন বলে বহু জাতকে কথিত আছে। অষ্টশীল পালন করে অনেকবার দেবরাজ ইন্দ্র, দেবপুত্র রূপে জন্ম নিয়েছেন । মর্ত্যলোকে হয়েছেন রাজা-মহারাজা, ধনী-মহাধনী। সে-কারণে বৌদ্ধরা এ উপোসথ শীল পালনের সুফল, গুরুত্ব ও মাহাত্ম্যতা জেনে বহুকাল থেকে এ মহান রীতি পালন করে আসছে। তারই ধারাবাহিকতায় এতদঞ্চলে বুদ্ধের সদ্ধর্ম পুনঃজাগরণের সুবাদে ও গুণোত্তম ভিক্ষুসংঘের কাছ থেকে ধর্মদেশনা শ্রবণ করে কিছু সংখ্যক উপাসক-উপাসিকার অন্তরে ধর্মীয় চেতনা সৃৃষ্টি হয়ে তারা দানকর্ম সম্পাদন,পঞ্চশীল প্রতিপালনের পাশাপাশি উপোসথ শীল পালনেও আগ্রহী ও উৎসাহিত হয়ে উঠেছেন।</p>
    <p class="txt"><span>অমাবশ্যা-পূর্ণিমা তিথিতে বিহারে গিয়ে কিংবা বাড়ীতে অষ্টশীল পালন করে থাকেন। আর অনেক উপাসক-উপাসিকা ঘর ছেড়ে বিভিন্ন বিহারে আজীবন অষ্টশীলধারী হিসেবে অধিষ্ঠান করে অবস্থান করছেন। কিন্তু অধিকাংশই অষ্টশীলধারীর ধারণা নেই</span><span>—</span><span> উপোসথ কি, উপোসথ পালনকারীর কর্তব্য কি, উপোসথ কত প্রকার ও কি কি, উপোসথ শীল পালনের সুফল কতটুকু? একজন অষ্টশীল পালনকারীর অবশ্যই এ বিষয়গুলো জানা থাকা নিতান্ত দরকার । তাই আমি উপোসথ শীল পালনকারীদের উপোসথ সম্পর্কে যৎকিঞ্চিৎ ধারণা দেওয়ার জন্য</span><span>—</span><span>আমার এই প্রবন্ধটি লেখার মূল উদ্দেশ্য। আশাকরি গুটিকয় মানুষের হলেও উপকারে আসতে পারে এই নিবন্ধটি।</span></p>
    <p class="txt">উপোসথ শীল হল গৃহীদের সাময়িক ব্রহ্মচর্য অনুশীলন করা । সুখাবিলাসী ও মুক্তিকামী ধার্মিক গৃহী উপাসক-উপাসকগণ যাবতীয় সাংসারিক কাজকর্ম, লেনদেন ও ঝামেলা থেকে বিরত হয়ে এ পুণ্যময় ব্রতটি পালন করে থাকেন। সাধারণত প্রতিমাসে চার তিথিতে চারটি উপোসথ ধরা হয় । যেমন: পূর্ণিমা, অমাবশ্যা, শুক্লাষ্টমী, কৃষ্ণাষ্টমী । যারা অষ্টশীল পালন করতে ইচ্ছুক এ চারটি তিথি ঘনিয়ে এলে অর্থাৎ পূর্ণিমা বা অমবস্যার দিনে সকাল বেলায় যাবতীয় কাজকর্ম সেরে পরিষ্কার-পরিচ্ছন্ন পোশাক (সম্ভব হলে সাদা ড্রেস) পরিধান করে বিহারে গিয়ে ত্রিরত্ন বন্দনাদি সমাপ্ত করে ১২টার আগে যে কোনো একজন ভিক্ষুর কাছ থেকে অষ্টশীল গ্রহণ করেন।</p>
    <p class="txt">অনেকে বিহারে না-গিয়ে বাড়িতে অধিষ্ঠান করে অষ্টশীল পালন করেন । সেটাও পারা যায়। তবে বাড়িতে অষ্টশীল পালন অনেক ঝামেলা এবং অন্তরায়কর । কারণ, বাড়িতে থালাবাতি শব্দে, ভাত-তরকারীর গন্ধে ও মানুষের নানা কথা-বার্তা হট্টগোলে পরিপূর্ণ থাকে। ফলে অষ্টশীলধারীর ভাবনায় ও সংযম চর্চায় ব্যাঘাত ঘটে । অষ্টশীল পালনের সবচেয়ে জুতসই জায়গা বা পরিবেশ হল বিহার বা কুটির । কোনো কোনো মানুষ ১২ টা পর অষ্টশীল অধিষ্ঠান বা গ্রহণ করে থাকেন, তখন তাদের উপোসথ হয়ে যায় অর্ধ উপোসথ। সম্ভব হলে ১২ টার আগে অধিষ্ঠান করা দরকার। যেন পূর্ণ উপোসথ হয়। তবে অর্ধ উপোসথ পালন করলেও অনেক পুণ্য হয়ে থাকে। অর্ধ উপোসথ পালনের সুফল একটু পর জানা যাবে।</p>
    <p class="txt"><span>যারা উপোসথ পালন করেন বা করতে চান, তাদের অবশ্যই অষ্টশীলগুলো কি কি জানা উচিত। পাশাপাশি পালিতে অষ্টশীল প্রার্থনা হুবহু মুখস্ত থাকা অতীব প্রয়োজন । কারণ, যে অষ্টশীলগুলো গ্রহণ করা হলো কিংবা পালন করছেন</span><span>—</span><span>তা যদি জানা না থাকে, তাহলে কীভাবে পালন করবেন? আমি অনেক অষ্টশীলধারী দেখেছি দাবা (চাকমাদের বাঁশের তৈরি এক ধরনের তামাক গ্রহণের হুক্কা), বিড়ি/সিগারেট টানতে। অনেকে স্বর্ণালংকার, ঘড়ি পরেও অষ্টশীল গ্রহণ করে থাকেন। অনেকে সুগন্ধী দ্রব্য ব্যবহার করেন। শীল গ্রহণ করেও নানা আজেবাজে গল্পগুজব করে কাটিয়ে দেন। অথচ তারা নাকি অষ্টশীলধারী। বিশেষ করে যারা লেখাপড়া পারেন না, তারা অষ্টশীলগুলো জানেন না। ফলে অষ্টশীলগুলো না-জানার দরুন শীল লংঘন করে থাকেন। আবার অনেকে তো জেনেও প্রতিপালন করতে চান না। সুতরাং, অষ্টশীল অধিষ্ঠান করলে প্রত্যেকের উচিত সবগুলো শীল নিখুঁতভাবে পালন করা। নামে মাত্র অষ্টশীলধারী হয়ে কোনো লাভ নেই।</span></p>
    <p class="txt">অষ্টশীল সমূহ:</p>
    <ul class="list_">
    <p class="txt">(১) প্রাণীহত্যা থেকে বিরত হওয়া</p>
    <p class="txt">অপরকেও হত্যা করতে উৎসাহিত না করা।</p>
    <p class="txt">(২) অদত্তবস্তু গ্রহণ বা চুরি কর্ম না করা।</p>
    <p class="txt">চৌর্যচিত্তে কারো জিনিস নিজের করায়ত্ত না করা।</p>
    <p class="txt">(৩) অব্রহ্মচর্য হতে বিরত হওয়া।</p>
    <p class="txt"><span>অর্থাৎ ব্রহ্মচারীগণ যে মৈথুন কার্য থেকে বিরত থাকেন, সে মৈথুন ধর্ম থেকে অষ্টশীলধারী গৃহীগণও একদিনের জন্য তা পরিত্যাগ করা ও মনে স্থান না দেওয়ায়</span><span>—</span><span>এই শিক্ষাপদ গ্রহণ করা।</span></p>
    <p class="txt">(৪) মিথ্যা, কটু, ভেদ ও বৃথালাপ হতে বিরত হওয়া। </p>
    <p class="txt">(৫) যাবতীয় নেশা-দ্রব্য সেবন থেকে বিরত হওয়া।</p>
    <p class="txt">(৬) বিকাল ভোজন থেকে বিরত হওয়া।</p>
    <p class="txt">অর্থাৎ দুপুর ১২টা পর হতে পরদিন সূর্য উদয় না হওয়া পর্যন্ত যে খাদ্যগুলো খেলে মল হয় সেই খাদ্য না খাওয়া।</p>
    <p class="txt">(৭) কামোদ্দীপক নাচ-গান, উৎসব দর্শন না করা, সৌন্দর্য বর্ধনের জন্য ক্রিম, পাউডার, অলংকার, মালা-সুগন্ধি দ্রব্য, ফুলের মালা, ধারণ, মণ্ডণ, বিলেপন করা থেকে বিরত হওয়া। </p>
    <p class="txt">(৮) উচ্চশয্যা বা মহাশয্যা ব্যবহার না করা।</p>
    </ul>
    <p class="txt">অর্থাৎ ১২ বরুলের অধিক উচ্চ খাট বা চৌকিতে বা চেয়ারে শয়ন, উপবেশন হতে বিরত হওয়া। যে সকল শয্যা রাজা-মহারাজা বা ধনীলোকেরা ব্যবহার করেন, সে সব ব্রহ্মচারীগণের ব্যবহারের অযোগ্য বলে তা পরিহার করা। এই হল অষ্টলীশগুলো। যতক্ষণ পর্যন্ত উপোসথ শীলে অধিষ্ঠিত থাকবেন, ততক্ষণ এই আটটি শীল নিখুঁতভাবে পালন করতে হবে।</p>
    <p class="txt">অষ্টশীলধারীদের কর্তব্য :</p>
    <p class="txt">অষ্টশীলধারীদের কারাের প্রতি হিংসা বা বিদ্বেষ না করা এবং অপরকেও সে কাজে উৎসাহ না দেওয়া। পরের ধন-সম্পত্তিতে লোভ চিত্ত উৎপন্ন না করা। অন্যের লাভ-সৎকার বা প্রশংসাদি শ্রবণ করে ঈর্ষা না করে মুদিতা চিত্তে অনুমোদন করা। সর্বজ্ঞ বুদ্ধ ভিক্ষু-শ্রামণের জন্য যে বত্রিশ প্রকার "তিরচ্ছান কথা" বা বাজে আলাপ করা নিষেধ করেছেন, সেই বাজে কথাগুলো না বলা। অষ্টশীলধারীরা প্রব্রজিত না হলেও তারা একদিনের জন্য ব্রহ্মচারী হয়ে যান। ব্রহ্মচারী মাত্রেই সেই বত্রিশ প্রকার হীন কথাবার্তা বলা উচিত নয়। নিচে সেই বত্রিশ প্রকার "তিরচ্ছান কথা" একটু পর আলোচনা করা হবে।</p>
    <p class="txt">লোভ, ঈর্ষা, হিংসা, ক্রোধ, প্রবঞ্চনা, শঠতা, মান-অভিমান, কামচিন্তা ইত্যাদি হল পাপ বা অকুশল। এই পাপ চিন্তাগুলো মানুষের নির্মল চিত্তকে মলিন করে দেয়। অতএব, অষ্টশীলধারী কখনো সেই চিন্তাগুলো করবেন না। নিজের ব্যবসা-বাণিজ্য, চাকরি, চাষবাসের চিন্তা, লাভ-লোকসান হিসাব না করা। বিকাল বেলায় ত্রিরত্ন বন্দনা করা। সন্ধ্যা সময় দক্ষ ভিক্ষুর নিকট বুদ্ধের অমৃতময় সদ্ধর্ম দেশনা কিছুক্ষণ শ্রবণ করে ভাবনা অনুশীলন করা। রাত্রে চার ঘন্টা অধিক না ঘুমানো। ভোরে ঘুম থেকে জেগে উঠে হাত মুখ ধুয়ে বুদ্ধকে ফুল, মোমবাতি, আগরবাতি দিয়ে পূজা করে ত্রিরত্ন বন্দনা করে আবার ভাবনায় মনোনিবেশ করা। </p>
    <p class="txt">বত্রিশ প্রকার না বলা তিরচ্ছান বা হীন কথাবার্তা :</p>
    <p class="txt">(১) রাজার কথা, (২) চোরের কথা, (৩) মন্ত্রী-এমপির কথা, (৪) সৈন্যের কথা, (৫) ভয়ের কথা, (৬) যুদ্ধের কথা, (৭)খাদ্য-ভোজ্যের কথা, (৮) পানীয় দ্রব্যের কথা, (৯) পোশাক-পরিচ্ছদের কথা, (১০) বিছানা কথা, (১১) ফুলের মালা বা সোনা-রূপার কথা, (১২) সুগন্ধ দ্রব্যের কথা, (১৩) আত্মীয়-স্বজনের কথা, (১৪) গাড়ী বা যানবাহনের কথা, (১৫) গ্রাম কথা, (১৬) বড় বড় গ্রামের কথা, (১৭) শহরের কথা, (১৮) রাষ্ট্র কথা, (১৯) স্বামী/স্ত্রীর কথা, (২০) বীরের কথা, (২১) রাস্তার কথা, (২২) যে ঘাটে মেয়ে লোকেরা জল নিতে আসে সে ঘাটের কথা, (২৩) মৃত লোকে বা জ্ঞাতিগণের কথা, (২৪) নানা প্রকার অর্থহীন কথা, (২৫) পৃথিবী বা নক্ষত্রের কথা, (২৬) সমূদ্রের কথা, (২৭) লাভ-লোকসানে কথা, (২৮) নেশাদ্রব্যের কথা, (২৯) আত্মা নিত্য, পৃথিবী নিত্য ইত্যাদি মিথ্যাদৃষ্টি (শ্বাশতদৃষ্টি) বিষয়ক কথা, (৩০) মৃত্যুর পর আর জন্ম হবে না, স্বর্গ-নরক ইত্যাদি কিছুই নেই উচ্ছেদদৃষ্টি বিষয়ক কথা, (৩১) রূপ, শব্দ, গন্ধ, রস, স্পর্শের কথা, (৩২) আত্ম নিগ্রহের কথা, কৃচ্ছ সাধনের মাধ্যমে হলেও পুণ্য সঞ্চয়ের কথা । ( রত্নমালা)। যতক্ষণ অষ্টশীলে অধিষ্ঠিত থাকবে ততক্ষণ পর্যন্ত এই বত্রিশ প্রকার হীন কথা বলতে পারবে না অষ্টশীলধারীগণ।</p>
    <p class="txt">উপোসথের প্রকার ভেদ :</p>
    <p class="txt">তথাগত বুদ্ধ অঙ্গুত্তর নিকায়ের তিক নিপাতের "উপোসথ সূত্রে" উপোসথশীলকে তিনভাগে বিভক্ত করেছেন । প্রত্যেক অষ্টশীলধারীদের এই তিন প্রকার উপোসথ সম্পর্কে জানা থাকা দরকার। "উপোসথ সূত্রে" বর্ণিত সেই তিন প্রকার উপোসথের কথা সংক্ষেপে তুলে ধরছি। বিস্তারিত জানতে সূত্রটি দেখুন।</p>
    <p class="txt"><span>নিত প্রকার উপোসথ হল</span><span>—</span></p>
    <ul class="list_">
    <p class="txt">(১) গোপালক উপোসথ,</p>
    <p class="txt">(২) নির্গ্রন্থ উপোসথ,</p>
    <p class="txt">(৩) আর্য উপোসথ।</p>
    </ul>
    <p class="txt">গোপালক উপোসথ কাকে বলে?</p>
    <p class="txt">গোপাল বা রাখাল যেমন সকালে গৃহস্থের গোরুগুলো সারাদিন মাঠে, বনে, প্রান্তরে চড়ানোর পর সন্ধ্যা সময় গো মালিককে ফেরৎ দিয়ে রাত্রিতে চিন্তা করে আজকে অমুক অমুক স্থানে গোরু চড়িয়েছি, অমুক স্থানে জলপান করিয়েছি; আগামীকাল অমুক অমুক স্থানে গোরুগুলো চড়াতে যাব, অমুক অমুক স্থানে জল পান করাবো। ঠিক তদ্রুপ গোপালকের মতো কোনো কোনো উপোসথ শীলধারী ব্যক্তি ভাবনা-ব্রত কর্ম পরিত্যাগ করে, চিন্তা করে আজ এরূপ খাদ্য ভোজন করেছি, এরূপ পানীও পান করেছি। আগামীকাল অমুক খাদ্য খাবো, অমুক পানীয় পান করবো। এইভাবে লোভযুক্ত চিত্তে বাস করলে, তাকে গোপালক উপোসথ বলে। এই গোপালক উপোসথ কখনো মহা ফলদায়ক হয় না, উজ্জ্বল ফল সম্পন্ন হয় না।</p>
    <p class="txt">নির্গ্রন্থ উপোসথ কিরূপ?</p>
    <p class="txt"><span>নির্গ্রন্থ নামে এক সাধু সন্ন্যাসী সম্প্রদায় আছে, তারা তাদের শিষ্যদের এরূপ উপদেশ দিয়ে থাকেন</span><span>—</span><span> "ওহে শিষ্যগণ, পূর্বদিকে শত যোজনের যেসব প্রাণী আছে তাদের প্রতি ঢিল-দণ্ড, অস্ত্র-শস্ত্র নিক্ষেপ করবে না, পশ্চিম দিকে শত যোজনের মধ্যে যে সমস্ত প্রাণী আছে, তাদেরকে ঢিল-দণ্ড, অস্ত্র-শস্ত্র প্রদান করবে না, উত্তর দিকে শত যোজনের মধ্যে যেসব প্রাণী আছে, তাদের প্রতি ঢিল-দণ্ড, অস্ত্র-শস্ত্র নিক্ষেপ করবে না।" এইভাবে তারা উপোসথ দিনে শিষ্যগণকে কোনো কোনো প্রাণীর প্রতি দয়া, অনুকম্পা প্রদর্শন করার শিক্ষা দেন, কোনো কোনো প্রাণীর প্রতি নির্দয় আচরণ করার শিক্ষা দিয়ে থাকেন। এইভাবে কোনো কোনো উপোসথধারী আংশিক মাত্র উপোসথ পালন করে থাকে। এই উপোসথও তেমন ফল হয় না।</span></p>
    <p class="txt">আর্য উপোসথ কাকে বলে?</p>
    <p class="txt">যারা বুদ্ধের নয়গুণ, ধর্মের ছয়গুণ, সংঘের নয়গুণ শ্রদ্ধা ভরে স্মরণ করেন, তথা দেবানুস্মৃতি, শীলানুস্মৃতি ভাবনা দ্বারা মনের পাপ, অকুশল চিন্তা বিনাশ করে প্রীতিপূর্ণ, নির্মল ও ক্লেশমুক্ত চিত্তে অবস্থান করেন, তাকে আর্য উপোসথ বলে। (অ.নি. ৩.৭১)।</p>
    <p class="txt">আর্য উপোসথ শীলধারীগণ কী কী চিন্তা করেন? তারা নিজের অধিষ্ঠিত শীলগুলো নিয়ে এভাবে চিন্তা-ভাবনা করে করেন:</p>
    <p class="txt">অর্হৎগণ যাবজ্জীবন প্রাণীহত্যা থেকে বিরত থাকেন, প্রাণীকে মারার উদ্দেশ্য কোনো ঢিল, দণ্ড, অস্ত্র-শস্ত্র ধারণ, গ্রহণ করেন না। তাঁরা সর্বদা প্রাণীহত্যার প্রতি ঘৃণা ও প্রাণীর প্রতি মৈত্রী দিয়ে থাকেন। আমিও আজকে দিবারাত্রি প্রাণীহত্যা পরিত্যাগ করে প্রাণীহত্যা কর্ম হতে বিরত হয়েছি। প্রাণীহত্যার উদ্দেশ্যে কোনো ঢিল, দণ্ড, অস্ত্র-শস্ত্র প্রয়োগ করবো না। প্রাণীহত্যার প্রতি ঘৃণা করে সকল প্রাণীর প্রতি দয়া, মৈত্রী পোষন করবো। এ-সব কারণে আমি আজ অর্হৎগণকে অনুসরণ করছি । এটে আমার উপোসথও পূর্ণ হবে ।</p>
    <p class="txt">অর্হৎগণ আজীবন যা দেওয়া হয়নি তা গ্রহণ করেন না । অর্থাৎ সম্পূর্ণ চুরি কর্ম থেকে বিরত থাকেন । আমিও সেরূপ আজকে দিবারাত্রি চুরিকর্ম থেকে বিরত থাকবো । এই কারণে আমি অর্হৎদেরকে অনুসরণ করতেছি । আমার উপোসথও এটে পরিপূর্ণ হবে।</p>
    <p class="txt">অর্হৎগণ যাবজ্জীবন অব্রহ্মচর্য্য পরিত্যাগ করে ব্রহ্মচারী হয়ে জীবনযাপন করেন । তারা সর্বদা হীন মৈথুনধর্ম থেকে দূরে থাকেন । আমিও আজকে তাদের মতো হীন মৈথুনধর্ম থেকে বিরত হয়ে ব্রহ্মচর্য্য প্রতিপালন করছি । এই কারণে আমি মহান অর্হৎদের পদাঙ্গ অনুসরণ করছি । এটে আমার উপোসথ শীল পরিপূর্ণ হবে ।</p>
    <p class="txt">অর্হৎগণ আজীবন মিথ্যাবাক্য পরিহার করে সদা সত্যবাক্য বলেন, ভেদবাক্য না বলে মিলনাত্মক বাক্য বলেন, কটুবাক্য বর্জন করে কর্ণ সুখকর বাক্য বলেন, বৃথাবাক্য পরিত্যাগ করে অর্থপূর্ণ বাক্য বলেন । আমিও আজ চতুর্বিধ কুবাক্য পরিহার করে সত্যবাক্য, মিলনাত্মক বাক্য, শ্রুতি মধুর বাক্য, অর্থপূর্ণ বাক্য বলবো । এ কারণে আমি অর্হৎগণকে অনুসরণ করছি। এটে আমার উপোসথ শীল পরিপূর্ণ হবে ।</p>
    <p class="txt">অর্হৎগণ যাবজ্জীবন সুরা-মৈরেয় প্রভৃতি নেশাদ্রব্য সেবন করেন না । আমিও অদ্য দিবারাত্রি কোনো প্রকার নেশাদ্রব্য সেবন করবো না । এ বিষয়ে আমি অর্হৎদের অনুসরণ করছি । এটে আমার উপোসথ শীল পূর্ণতা পাবে ।</p>
    <p class="txt">অর্হৎগণ আজীবন একবেলা মাত্র আহার করেন। কখনো ১২ টার পর ভোজন করেন না। আমিও আজকে দিবারাত্রি একাহারী হয়ে কালযাপন করবো, বিকাল ভোজন থেকে বিরত থাকবো । এ কারণে আমিও আজকে অর্হৎগণের অনুসৃত পথকে অনুসরণ করছি। এটে আমার উপোসথও শীল পরিপূর্ণ হবে ।</p>
    <p class="txt">অর্হৎগণ যাবত জীবন নাচ, গান, বাদ্য-যন্ত্র, উৎসব দর্শন ও শ্রবণ করেন না, মালা, সুগন্ধি দ্রব্য ধারণ ও মর্দন করেন না, অলংকারাদিও পরিধান করেন না। আমিও আজকে তাঁদের মতো নাচ, গান, বাদ্য-যন্ত্র, উৎসব দর্শন ও শ্রবণ করবো না, কোনো প্রকার সুগন্ধি দ্রব্য গায়ে ব্যবহার করবো না, মালা, অলংকারাদি পরিধান করবো না । এ বিষয়ে নিঃসন্দেহে আমি অর্হৎগণকে অনুসরণ করছি । এটে আমার উপোসথ শীল পরিপূর্ণ হবে ।</p>
    <p class="txt">অর্হৎগণ আজীবন উচ্চশয্যা ও মহাশয্যা পরিত্যাগ করে নীচ শয্যায়, তক্তা চৌকিতে বা তৃণ চয্যায় শয়ন ও উপবেশন করেন । আমি অদ্য দিবারাত্রি উচ্চশয্যা ও মহাশয্যা বর্জন করে নীচ, তক্তা ও তৃণ শয্যায় শয়ন ও উপবেশন করবো । এ বিষয়ে আমি অর্হৎগণকে অনুসরণ করছি। এটে আমার উপোসথও পরিপূর্ণ থাকবে। এভাবে স্বীয় অষ্টশীল সমূহ চিন্তা (ভাবনা) করে উপোসথ পালন করলে তা মহাফলপ্রদ, মহাহিতকর, অত্যন্ত উজ্জ্বল, অতীব রোমাঞ্চকর হয়। ( অ.নি. ৩.৭৩/৮.৪১)</p>
    <p class="txt">উপোসথ শীল পালনের সুফল:</p>
    <p class="txt"><span>যারা খাঁটি আর্য উপোসথ পালন করেন, তাঁরা মরণের পর স্বর্গে উৎপন্ন হয়ে থাকেন অথবা মানবকুলে জন্ম নিলে রাজা-মহারাজা, ধনী-মহাধনী ও প্রভাবশালী মানুষের ঘরে জন্ম গ্রহণ করেন। তথাগত বুদ্ধ উপোসথ শীলের সুফল ব্যাখ্যা করতে গিয়ে অঙ্গুত্তর নিকায়ের অষ্ট নিপাতে "বিস্তৃত উপোসথ সূত্রে" এইভাবে বলেছেন</span><span>—</span><span> "হে ভিক্ষুগণ, যদি কোনো ব্যক্তি ষোলশ জনপদে প্রভূত সপ্তরত্নের অধিকারী হয়ে রাজ্যে প্রভুত্ব করে যেমন অঙ্গবাসী, মগদবাসী, কাসীবাসী, কোশলবাসী, বজ্জিগণ, চেতীগণ, বংসগণ, কুরুগণ, পঞ্চালগণ, মচ্ছগণ, সুরসেনগণ, অশ্বশগণ, অবন্তীবাসিগণ, গান্ধারগণ ও কম্বোজগণের উপর রাজত্ব করে তথাপি অষ্টাঙ্গ উপোসথ একদিন একরাত্রি প্রতিপালনের সুফল হতে ষোল অংশের এক অংশও হয় না। তার কারণ কি? স্বর্গের দিব্য সুখের তুলনায় মনুষ্য রাজত্ব নিকৃষ্ট হেতু।</span></p>
    <p class="txt">বোধিসত্ত্বের অর্ধ উপোসথ পালন করে সুফল লাভের ইতিকথা:</p>
    <p class="txt">অতীত কালে বারানসী নগরে বাস করতেন "শুচি পরিবার" নামে এক ধন কুবের ছিলেন । তার ৮০ কোটি টাকার সম্পত্তি ছিল । তিনি ছিলেন অতিশয় মৈত্রীপরায়ণ ও ধার্মিক । পরের দুঃখে তাঁর প্রাণ কেঁদে উঠত । অকাতরে দান করে মোচন করতেন দুঃখীর দুঃখ । স্বপরিবার পঞ্চশীল, অষ্টশীল পালন করে বিশুদ্ধ জীবন যাবনের প্রতি তাঁর ছিল তীক্ষ্ণ দৃষ্টি । তাঁর পরিবারের স্ত্রী-পুত্রসহ অপর লোক, এমনকি বাড়ির দাস-দাসীরাও উপোসথ দিবসে অষ্টশীল পালন করত । তখন গৌতম বোধিসত্ত্ব জন্মেছিলেন সে দেশের এক দরিদ্র পরিবারে। তিনি দিন মজুরী করে অতিকষ্টে জীবন যাপন করতেন । একদিন তিনি চাকরির জন্য শ্রেষ্ঠীর সমীপে উপস্থিত হলেন । শ্রেষ্ঠিকে প্রণাম করে আগমনের উদ্দেশ্য নিবেদন করলেন ।</p>
    <p class="txt"><span>তখন শ্রেষ্ঠী বললেন</span><span>—</span><span> "আমার বাড়িতে দাস-দাসিরাও পঞ্চশীল, অষ্টশীল পালন করে । তুমিও যদি সে রীতি রক্ষা করতে পার, তাহলে কাজে নিযুক্ত হতে পারবে। যার অন্তরে নিহিত আছে শীল পারমীর মহাশক্তি, সেই বুদ্ধাঙ্কুর "শীল" শব্দটি শুনে মহানন্দে উৎফুল্ল হয়ে উঠলেন । আনন্দিত মনে তিনি বললেন</span><span>—</span><span> "আমিও তাই চাই প্রভু, তাই চাই" বোধিসত্ত্ব সেই ধনাঢ্য ব্যক্তির গৃহে কাজে নিযুক্ত হলেন । তার প্রত্যেক কাজই শ্রেষ্ঠীর মনঃপূত হল । একদিন এক উপোসথ দিনে "আজ উপোসথ দিন" বলে বোধিসত্ত্বের তা মনে নেই। কারণ, তিনি কেবল তার প্রভুর মঙ্গল চিন্তায় ব্যস্ত । প্রতিটি কাজ উত্তমভাবে করে প্রভুর হিতসাধন করা তার প্রধানব্রত। সেদিন তিনি প্রত্যুষেই আপন কাজে চলে গেলেন। এদিকে শ্রেষ্ঠি পরিবারের সকল সদস্যগণ অষ্টশীল অধিষ্ঠান করে প্রত্যেকে স্বীয় প্রকোষ্ঠে "শীলানুস্মৃতি" ভাবনায় নিরত হলেন । সারাদিন কাজ করে সূর্যাস্তের সময় বোধিসত্ত্ব বাড়িতে ফিরলেন । তখন তার পেটে তীব্র ক্ষুধা। দাসী ক্ষুধার্থ বোধিসত্ত্বের জন্য খাদ্য-ভোজ্য উপস্থিত করল । ভোজনের আসনে তিনি চিন্তা করলেন, আজ শ্রেষ্ঠির অন্তঃপুর এমন নিস্তব্ধতা কেন, অন্যদিন এখানে কত লোক দেখা যেত, কত খাদ্য-ভোজ্যের আয়োজন হতো, খাও-দাও, লও ইত্যাদি শব্দে কত শোরগোল হতো ।</span></p>
    <p class="txt"><span>আজ এমন নিরবতা কেন? এরূপ চিন্তা করে নিরবতার কারণটি দাসীকে জিজ্ঞেস করলেন । দাসী বললেন</span><span>—</span><span> "আজ উপোসথ" সকলে নিরবে উপোসথ শীল পালন করতেছে । দাসীর কথা শুনে ভাত না খেয়ে বোধিসত্ত্ব তাড়াতাড়ি তার গৃহকর্তার সমীপে উপস্থিত হয়ে বললেন, "প্রভু, আজকে যে উপোসথ দিন আমার মনে নেই । এখন উপোসথ অধিষ্ঠান করলে কী ফল হবে? "হ্যাঁ, হবে, তবে অর্ধ উপোসথ হবে এবং ফলও অর্ধেক হবে ।" "তাও যথেষ্ট" মনে করে বোধিসত্ত্ব অষ্টশীল অধিষ্ঠান করলেন এবং নিজ কক্ষে প্রবেশ করে শীলানুস্মৃতি ভাবনায় মনোনিবেশ করলেন । সারাদিন পরিশ্রম, তদুপরি ক্ষুধার জ্বালা, তিনি বড় ক্লান্ত হয়ে পড়লেন। যখন রাত অর্ধেক হলো তখন তার উদরে তীব্র ব্যথা-বেদনা অনুভব করলেন। ক্রমশ বেদনা তীব্র থেকে তীব্রতর হতে লাগল। তার কাতরোক্তি শুনে শ্রেষ্ঠি বোধিসত্ত্বের নিকট আসলেন। বোধিসত্ত্বের বেগতিক অবস্থা দেখে বুঝতে পারলেন উপবাসও এ রোগের মূল কারণ। শ্রেষ্ঠি চতুর্মধু (ঘৃত, মধু, মাখন ও গুড়) এনে বোধিসত্ত্বকে খেতে বললেন।</span></p>
    <p class="txt">কিন্তু বোধিসত্ত্ব নাছোড়বান্দা! তিনি সংকল্প করেছেন জীবন গেলেও আজ কোনো কিছু খাবেন না। শ্রেষ্ঠি বললেন, এটা খেলেও শীল ভঙ্গ হবে না । তবুও তিনি খেলেন না। রাত যত গভীর হচ্ছে ততই বোধিসত্ত্বের পেটে ক্ষুধার রোগ তীব্রগতিতে বৃদ্ধি পেল । এখন বোধিসত্ত্বের ম্রিয়মান অবস্থা । রাত পেরিয়ে প্রভাত হল। সোনালী সূর্যের আহ্বানে জগৎ আলোক উদ্ভাসিত হল । এদিকে বারানসী রাজা নগর ভ্রমনে বের হয়েছেন । রাজলীলায় প্রাতঃ ভ্রমন করতে করতে শ্রেষ্ঠির প্রাসাদের পাশে উপস্থিত হয়ে বোধিসত্ত্বের দর্শন পথে চলে এলেন। বোধিসত্ত্ব মুমূর্ষ অবস্থায় দেখলেন প্রিয়দর্শন রাজার শ্রী সৌভাগ্য । মোহিত হলেন নরপতির গরিমাময় বিভূতি দর্শনে । এহেন সৌভাগ্য লাভের কার না জাগে স্পৃহা? প্রবল বাসনা জাগ্রত হল বোধিসত্ত্বের অন্তরে, তিনি রাজা হবেন জন্মান্তরে। শীলবান মানুষের প্রার্থনা কখনো বৃথা যায় না। সেই মুহূর্তে তিনি ছুটলেন তীব্র বেগে লোকান্তরে, বাঞ্ছিতের সন্ধানে প্রাণ-প্রিয় তৃষ্ণাকে সঙ্গী করে। মানুষের মরণাসন্ন কর্ম চেতনা বা তৃষ্ণা হয় প্রবল শক্তিশালী। সেই চেতনায় মানুষকে দেয় জন্মান্তরের প্রতিসন্ধি চেতনা। আসন্ন কর্ম উপোসথ শীলের তেজময়ী পুণ্যশক্তি তৃষ্ণাতুর বোধিসত্ত্বকে পৌছে দিলেন পুণ্যবতী অগ্রমহিষী গর্ভে ।</p>
    <p class="txt">দশমাস পর যথা সময়ে তিনি ভূমিষ্ট হলেন এবং অতি যত্নে রাজবাড়ীতে লালিত-পালিত হতে লাগলেন । উপযুক্ত বয়সে তিনি নানা শাস্ত্রে পারদর্শী হলেন এবং পিতার মৃত্যুর পর রাজ সিংহাসনে আরোহণ করলেন । তখন বোধিসত্ত্বের নাম ছিল উদয় কুমার, শ্রেষ্ঠি ছিলেন পরিনির্বাপিত হওয়া একজন পচ্চেক বুদ্ধ, তখনকার অগ্রমহিষী ছিলেন বর্তমান মহামায়া। (গঙ্গামাল জাতক. ৪২১)। দেখুন, অর্ধ উপোসথ শীল পালনের কত পুণ্য!! আর পূর্ণ উপোসথ শীল পালন করলে পুণ্যফল কত বড় হবে। অষ্টশীল পালনের পুণ্য ভাবুন।</p>
    <p class="txt">স্বর্গের দেবতাদের প্রতিক্রিয়া :</p>
    <p class="txt"><span>বুদ্ধ বলেছেন</span><span>—</span><span> "হে ভিক্ষুগণ, পূর্ণিমা-অমাবস্যা, শুক্লাষ্টমী-কৃষ্ণাষ্টমী</span><span>—</span><span> এই চার তিথিতে চতুর্মহারাজিক স্বর্গের চার লোকপাল রাজাগণ পৃথিবীটা অবলোকন করে থাকেন। আজকে কতজন অষ্টশীল পালন করছে, কতজন পিতামাতা, ভিক্ষু-শ্রামণ, জ্যেষ্ঠদের প্রতি শ্রদ্ধা-সম্মান প্রদর্শন করছে, কতজন পুণ্যকর্ম সম্পাদন করতেছে । হে ভিক্ষুগণ, যদি অল্প সংখ্যক লোককে উপোসথ শীল পালন, মাতাপিতা, ভিক্ষু-শ্রামণ, জ্যেষ্ঠদের প্রতি শ্রদ্ধা-সম্মান প্রদর্শন, পুণ্যকর্ম সম্পাদন করতে দেখেন, তাহলে চার লোকপাল দেবতা রাজাগণ তাবতিংস স্বর্গে দেবতাদের সদ্ধর্ম সভায় খবরটি পেশ করেন এভাবে: "মনুষ্যদের মধ্যে অল্প সংখ্যক মাত্র উপোসথ শীল পালন, মাতাপিতা, ভিক্ষু-শ্রামণ, জ্যেষ্ঠদের প্রতি শ্রদ্ধা-সম্মান, পুণ্যকর্ম করতেছে।" হে ভিক্ষুগণ, তখন তাবতিংস দেবগণ অসন্তুষ্ট হন এবং বলেন</span><span>—</span><span> "ওহে, আমাদের স্বর্গের দিব্য পরিষদ (দিব্যকায়) অচিরেই ক্ষীণ হয়ে যাবে এবং অসুর দ্বারা পরিপূর্ণ হবে। কিন্তু যখন মনুষ্যগণ বিপুল সংখ্যক উপোসথ শীল পালন করেন ও মাতাপিতা, ভিক্ষু-শ্রামণ, জ্যেষ্ঠদের প্রতি শ্রদ্ধা-সম্মান প্রদর্শন ও পুণ্যকর্ম সম্পাদন করতে দেখেন, তাহলে তাবতিংস দেবগণ আনন্দিত হন এবং বলেন</span><span>—</span><span> "ওহে, দিব্য পরিষদ পরিপূর্ণ হবে এবং অসুরেরা ক্ষীণ হবে। (অ.নি.৩.৩৭)।</span></p>
    <p class="txt">অতএব, অষ্টশীল পালনের সুফল জেনে প্রত্যেক বৌদ্ধদের অমাবস্যা, পূর্ণিমা, শুক্লাষ্টমী, কৃষ্ণাষ্টমীতে প্রতি মাসে অবশ্যই চারটি উপোসথ শীল নিজের সুখের জন্য পালন করা একান্ত কর্তব্য । কিন্তু বড়ই দুঃখের বিষয়, বর্তমানে উপোসথের সময় এলে বিহারগুলো প্রায় ফাঁকা থাকে । কয়েক জন ব্যতীত চোখে পড়ার মতো তেমন উল্লেখযোগ্য সংখ্যক দেখা যায় না। অথচ অনেক মানুষ সারাদিন বাড়িতে অবসরে থাকেন। দোকানে, ফেসবুকে নানা আজেবাজে গল্প ও আড্ডা দিয়ে সময় কাটান। তবু তাদের অন্তরে উপোসথ শীল পালন করার আগ্রহ তৈরী হয় না। আধুনিক যুগের মানুষদের অষ্টশীল পালন করার জন্য উপদেশ দিলে তারা চাকরি, ব্যবস্যা-বাণিজ্য, বাড়ির কাজকর্ম ও নানা ব্যস্ততার অজুহাত দেখান ।</p>
    <p class="txt"><span>এদিকে তারা সবাই মৃত্যুর দিকে যে ধাবমান, সেদিকে কোনো খেয়াল নেই । কেন মানুষ উপোসথ শীল পালনে খামখেয়ালী করে? উপোসথ পালনের উপকারীতা ও কী যে সুফল নিহিত আছে, সেটা তারা জানে না বলে, মৃত্যু চিন্তা ও জীবনের হিসাব করে না বলে, অবহেলা করে থাকে । পরবর্তী জন্মের সুখ-শান্তির জন্য মানুষ একদিন ত্যাগ, কষ্ট স্বীকার করতে পারে না, একদিন উপবাস থাকতে পারে না । অথচ সবাই সুখের প্রত্যাশী, কেউ দুঃখ চাই না । ত্যাগ, কষ্ট স্বীকার না করলে কীভাবে ভবিষ্যতে সুখী হবেন? প্রতি মাসে চারটি উপোসথ শীল পালন করতে না পারলেও অন্তত দু'টি উপোসথ অমাবস্যা-পূর্ণিমায়</span><span>—</span><span>এই দুই তিথিতে প্রতিপালন করা দরকার । আমি যখন গৃহী ছিলাম, তখন প্রতি অমাবস্যা-পূর্ণিমায় বিহারে গিয়ে অষ্টশীল পালন করতাম । বর্তমান সময়ের যুবক-যুবতীরা অষ্টশীল পালন করা তো দূরের কথা, কখন অমাবস্যা-পূর্ণিমা হয়ে যায় সেটাও টের পায় না। এই হল অবস্থা।</span></p>
    <p class="txt"><span>প্রত্যেকের অন্তরে উপোসথ শীল পালনের আগ্রহ ও চেতনা জাগ্রত হোক</span><span>—</span><span>এই কামনা করছি। প্রত্যেকের অন্তরে অষ্টশীল পালনের আগ্রহ ও চেতনা জাগ্রত হোক</span><span>—</span><span>এই কামনা করছি।</span></p>
    </div>
    <div class="react">
    </div>
    </div>
    <h1 class="title">বৌদ্ধ ধর্মে শীলের গুরুত্ব</h1>
    <div class="post_box">
    <div class="post_txt">
    <p class="txt">শীল শব্দের অর্থ চরিত্র, নীতি, সংযম, অপ্রমাদ বুঝায়। অন্যভাবে বললে যেসব নিয়ম-নীতিগুলো প্রতিপালন, অনুশীলন করলে চরিত্র পবিত্র হয়, মন-মানসিক দৃঢ় ও নির্মল হয়, তাকে শীল বলে। শীলই একমাত্র মানুষের কায়কর্ম, বাককর্ম ও মনোকর্মকে পরিশুদ্ধ করে। </p>
    <p class="txt"><span>তথাগত বুদ্ধের প্রবর্তিত যে আর্য অষ্টাঙ্গিক মার্গ তা ভিক্ষু ও গৃহীদের দুঃখমুক্তির দিকে নিয়ে যায় । সেই অষ্টাঙ্গিক মার্গগুলির মধ্যে সম্যক বাক্য, সম্যক কর্ম ও সম্যক জীবিকা</span><span>—</span><span>এ তিনটিকে শীলস্কন্ধ বলে। এই তিনটি স্কন্ধের কেন্দ্র করে যাবতীয় ভিক্ষুশীল, গৃহীশীল বর্ণনা করা হয়েছে । পাতিমোক্ষ সংবরণ শীল, ইন্দ্রিয় সংবরণ শীল, জীবিকা পরিশুদ্ধ শীল ও প্রত্যয় সন্নিশ্রিত শীলগুলো হলো ভিক্ষু শীল। পঞ্চশীল, অষ্টশীল হলো গৃহী শীল। বুদ্ধের প্রজ্ঞাপ্ত উক্ত চার পরিশুদ্ধ শীল বিমুক্তিকামী ভিক্ষু মাত্রেই নিখুঁতভাবে পালন করে থাকেন, এবং সেই চার পরিশুদ্ধ শীল পালনকারী ভিক্ষুকে প্রকৃত শীলবান ও সংযমী ভিক্ষু বলে। সুখাবিলাসী গৃহীরাও পঞ্চশীল দৈনন্দিন জীবনের সাথে চর্চা করেন এবং প্রতিমাসে চার তিথিতে (পূর্ণিমা, অমাবস্যা, শুক্লাষ্টমী, কৃষ্ণাষ্টমী) অষ্টশীল পালন করে থাকেন। এই পঞ্চশীল, অষ্টশীল প্রতিপালনের পাশাপাশি পূজনীয় ব্যক্তিকে পূজা করা, সম্মানিত ব্যক্তিকে সম্মান করা, গৌরবণীয় ব্যক্তিকে গৌরব করা, আদরনীয় ব্যক্তিকে আদর করা, প্রভৃতি শিষ্টাচার সম্পর্কিত বিনয়-নীতিগুলো আচরণ করা ও পাঁচ প্রকার পাপ বাণিজ্য ( প্রাণী ব্যবসা, মাংসা ব্যবসা, অস্ত্র ব্যবসা, নেশাদ্রব্য ব্যবসা, বিষ ব্যবসা) না করাও গৃহী শীলের অন্তর্গত।</span></p>
    <p class="txt"><span>শীল হলো সমস্ত কুশলধর্মের প্রতিষ্ঠা ও আধারস্বরূপ। যারা মুক্তিকামী ভিক্ষু তারা শীলকে আশ্রয় করে, শীলের উপর ভিত্তি স্থাপন করে শ্রদ্ধা, বীর্য, স্মৃতি, সমাধি, প্রজ্ঞা</span><span>—</span><span> এই পঞ্চ ইন্দ্রিয়, পঞ্চবল ভাবনা করেন, বর্দ্ধিত করেন।</span></p>
    <p class="txt">তথাগত বুদ্ধ শীলকে পৃথিবীর (মাটির) সাথে তুলনা করেছেন। যে সমস্ত বীজ-গাছপালা, বৃদ্ধি, বিস্তার ও বিপুল ফলপ্রাপ্ত হয়, সবই পৃথিবীকে ভিত্তি করে। আর যেসমস্ত মানুষ বা প্রাণী ও গাড়ি-বাড়ি, বড় বড় ইমারত, কলকারখানা ইত্যাদি দাঁড়িয়ে আছে, তাও পৃথিবীর (মাটির) উপর ভর করে দাঁড়িয়ে আছে। পৃথিবী যদি না থাকত, তাহলে স্থলে বিচরণরত প্রাণীগণ মহাসাগরে তলিয়ে যেত, সবকিছু উপড়ে পড়ত। অনুরূপভাবে শীলই সকল গুণধর্মের উৎপত্তির মূল ও প্রতিষ্ঠা বা ভিত্তি। </p>
    <p class="txt"><span>যে ভিক্ষুর শীল নেই, সে ভিক্ষু যতই ভাবনা, সাধনা করুক না কেন, কখনো অগ্রসর হতে পারবে না। বুদ্ধ বলেছেন, দুঃশীলের কখনো সমাধি লাভ হয় না। একজন ভিক্ষু যতই ঘন্টার পর ঘন্টা বড় বড় সভায় ধর্ম দেশনা প্রদান করুক, সুমধুর কন্ঠে গাথা পাঠ করুক, লেখালেখি করুক, সমগ্র ত্রিপিটক মুখস্থ করুক</span><span>—</span><span> যদি সে দুঃশীল, দুরাচারী হয় স্বব্রহ্মচারী শীলবান ভিক্ষুগণ, বিজ্ঞ সদ্ধর্মচারী দায়ক-দায়িকারা তাকে এড়িয়ে চলেন, মনে মনে ঘৃণা করেন । অপরদিকে গৃহীদের মধ্যেও মানুষ যতই সৌন্দর্য্যের অধিকারী হোক, যতই ধনবান, উচ্চশিক্ষিত, ক্ষমতাবান, প্রভাব-প্রতিপত্তিশালী হোক</span><span>—</span><span> সবাই তাকে আন্তরিকভাবে ধিক্কার জানাই, ঘৃণা ও নিন্দা করে। শীলই একমাত্র ভিক্ষু বা গৃহীর মান-মর্যাদাকে রক্ষা করে। বুদ্ধ ধর্মপথে বলেছেন, ফুলের সৌরভ কেবল বায়ুর অনুকূলে প্রবাতিত হয়ে থাকে, কিন্তু শীলবান মানুষের শীলের সুগন্ধ বায়ুর অনুকূলে-প্রতিকূলে সর্বত্রই ছড়িয়ে পড়ে।</span></p>
    <p class="txt"><span>তবে এটাও ঠিক পৃথিবীতে দুঃশীল, দুষ্প্রাজ্ঞের সংখ্যা বেশি; শীলবান, প্রজ্ঞাবানের সংখ্যা অতিশয় নগণ্য। মূর্খদের পক্ষে শীল পালন করা অনেক দূরূহ ব্যাপার। শীল পালন করতে অনেক ত্যাগ-তিতিক্ষা স্বীকার করতে হয়, বহু ধৈর্য-সহ্য, জ্ঞান-গুণ প্রয়োজন। কেবল ত্যাগী ও জ্ঞানী ব্যক্তিরা শীল প্রতিপালন করতে পারে। যেমন, দীর্ঘ নিকায়ের প্রথম খন্ধে "সোনদণ্ড সূত্রে" বলা আছে</span><span>—</span><span> "যেখানে শীল সেখানে প্রজ্ঞা, যেখানে প্রজ্ঞা সেখানে শীল। শীলবান মাত্রেই প্রজ্ঞাবান, প্রজ্ঞাবান মাত্রেই শীলবান। শীল আর প্রজ্ঞা পরস্পর সহযোগী, সহগামী।"</span></p>

    <p class="txt">শীল পালনের সুফল:</p>
    <p class="txt">শীল পালনে কোনো সুফল আছে কিনা তা জানতে চেয়ে আনন্দ ভান্তে বুদ্ধকে প্রশ্ন করেছিলেন এভাবে, "ভান্তে, কুশল শীল পালনের উদ্দেশ্য কী? তার সুফলই বা কী?</p>
    <p class="txt">"হে আনন্দ, কুশল শীল পালনের উদ্দেশ্য হচ্ছে অনুতাপহীনতা আর অনুতাপহীনতা লাভই হচ্ছে কুশল-শীলের সুফল।" </p>
    <p class="txt">"ভান্তে, অনুতাপহীন হওয়া উদ্দেশ্য কী? তার সুফলই কী?</p>
    <p class="txt">"আনন্দ, অনুতাপহীন হওয়ার উদ্দেশ্য হচ্ছে পরমানন্দ লাভ করা এবং পরমানন্দই অনুতাপহীনতার সুফল।"</p>
    <p class="txt">"ভান্তে, পরমানন্দ লাভের উদ্দেশ্য কী? তার সুফলই বা কী?</p>
    <p class="txt">"আনন্দ, পরমানন্দ লাভের উদ্দেশ্য হচ্ছে প্রীতি এবং প্রীতি লাভই পরমানন্দের সুফল।"</p>
    <p class="txt">"ভান্তে, প্রীতি লাভের উদ্দেশ্য কী? তার সুফলই বা কী?</p>
    <p class="txt">"আনন্দ, প্রীতি লাভের উদ্দেশ্য হচ্ছে প্রশান্তি অর্জন করা এবং প্রশান্তিই প্রীতির সুফল।"</p>
    <p class="txt">"ভান্তে, প্রশান্তি অর্জনের উদ্দেশ্য কী? তার সুফলই বা কী?</p>
    <p class="txt">"আনন্দ, প্রশান্তি অর্জনের উদ্দেশ্যে হচ্ছে সুখ উপলব্ধি করা এবং সুখই প্রশান্তির সুফল।"</p>
    <p class="txt">"ভান্তে, সুখোপলব্ধির উদ্দেশ্য কী? তার সুফলই বা কী?</p>
    <p class="txt">"আনন্দ, সুখোপলব্ধির উদ্দেশ্য হচ্ছে সমাধি অর্জন করা এবং সমাধি অর্জনই সুখোপলব্ধির সুফল।"</p>
    <p class="txt">"ভান্তে, সমাধি অর্জনের উদ্দেশ্য কী? তার সুফলই বা কী?</p>
    <p class="txt">"আনন্দ' সমাধি অর্জনের উদ্দেশ্য হচ্ছে যথাভূত জ্ঞানদর্শন করা এবং যথাভূত জ্ঞান দর্শনই সমাধির সুফল।"</p>
    <p class="txt">"ভান্তে, যথাভূত জ্ঞান দর্শন উদ্দেশ্য কী? তার সুফলই বা কী?</p>
    <p class="txt">"আনন্দ, যথাভূত জ্ঞানদর্শনের উদ্দেশ্য হচ্ছে নির্বেদ জ্ঞান অর্জন করা এবং নির্বেদই যথাভূত জ্ঞানদর্শনের সুফল।"</p>
    <p class="txt">"ভান্তে, নির্বেদ অর্জনের উদ্দেশ্য কী? তার সুফলই বা কী?</p>
    <p class="txt">"আনন্দ, নির্বেদপ্রাপ্তির উদ্দেশ্য হচ্ছে বিরাগভাব অর্জন করা এবং বিরাগই নির্বেদের অর্জনের সুফল।"</p>
    <p class="txt">"ভান্তে, বিরাগ অর্জনের উদ্দেশ্য কী? তার সুফলই বা কী?</p>
    <p class="txt">"আনন্দ, বিরাগভাবের উদ্দেশ্য হলো বিমুক্তি জ্ঞানদর্শন লাভ করা এবং বিমুক্তি জ্ঞানদর্শনই বিরাগ ভাব প্রাপ্তির সুফল।"</p>
    <p class="txt">এরূপে আনন্দ, কুশল শীল পালন অনুক্রমে শ্রেষ্ঠ বা অর্হত্বে উপনীত করে।" (অ.নি.১০.১/১১.১)</p>
    <p class="txt">তথাগত বুদ্ধ শীল পালনের সুফল ব্যাখ্যা করতে গিয়ে আরও বলেছেন শীলবান ব্যক্তি শীল রক্ষায় পাঁচ প্রকার সুফল লাভ করে। সেই পাঁচটি কী কী? ''গৃহপতিগণ, শীলবান শীলসম্পন্ন ব্যক্তি অধ্যবসায় সম্পন্ন হয়ে ও অপ্রমত্ত হয়ে অধিষ্ঠিত থেকে মহা ভোগসম্পদ লাভ করে। শীলবানের শীলসম্পদের এই হচ্ছে প্রথম সুফল।"</p>
    <p class="txt">''গৃহপতিগণ, শীলবান শীলসম্পন্ন ব্যক্তির সুনাম চারদিকে ছড়িয়ে পড়ে। শীলবানের শীলসম্পদের এই হচ্ছে দ্বিতীয় সুফল।''</p>
    <p class="txt">"গৃহপতিগণ, শীলবান শীলসম্পন্ন ব্যক্তি ক্ষত্রিয় পরিষদ, ব্রাহ্মণ পরিষদ, গৃহপতি পরিষদ, শ্রমণ পরিষদ, যে পরিষদেই উপস্থিত হোক না কেন, সে সেখানে আত্মবিশ্বাসী, প্রশান্তভাব নিয়ে উপস্থিত হয়। এই হচ্ছে শীলবানের শীলসম্পদের তৃতীয় সুফল।'' "গৃহপতিগণ, শীলবান শীলসম্পন্ন ব্যক্তি অবিমূঢ় হয়ে বা সৎজ্ঞানে মৃত্যুবরণ করে। এই হচ্ছে শীলবানের শীলসম্পদের চতুর্থ সুফল।''</p>
    <p class="txt">"গৃহপতিগণ, শীলবান শীলসম্পন্ন ব্যক্তি দেহত্যাগে মৃত্যুর পর সুগতি স্বর্গ লোকে উৎপন্ন হয়। এই হচ্ছে শীলবানের শীলসম্পদের পঞ্চম সুফল।" ( দী.নি.২.১৫০; অ.নি.৫.২১৩; মব. ২৮৫)।</p>
    <p class="txt"><span>মধ্যম নিকায়ে প্রথম খন্ধে 'আকাঙ্খনীয় সূত্রে' ভিক্ষুদের উদ্দেশ্যে বুদ্ধ বলেছেন</span><span>—</span><span> "ভিক্ষুগণ, কোনো ভিক্ষু যদি আকাঙ্ক্ষা করে যে, সে সব্রহ্মচারিদের কাছে প্রিয় হবে, মনোজ্ঞ হবে, গৌরবনীয় হবে, সম্মানিত হবে, তাহলে তাঁর শীল পরিপূরণ ও পালনকারী হওয়া উচিত ।" এই হলো শীল পালনের সুফল।</span></p>
    <p class="txt">শীল লঙ্ঘনের কুফল:</p>
    <p class="txt">"হে ভিক্ষুগণ, দুঃশীলের শীলভঙ্গ হেতু মনস্তাপ উৎপন্ন হয় বা আনন্দিত ভাব উৎপন্ন হয় না; আনন্দভাব অনুৎপন্নের কারণে প্রীতি উৎপন্ন হয় না; প্রীতির অনুৎপন্নের কারণে প্রশান্তি লাভ হয় না; প্রশান্তি অনুৎপন্নের কারণে সুখ অনুভূত হয় না; সুখ অলাভের কারণে সম্যক সমাধি উৎপন্ন হয় না; সমাধির অবিদ্যমানতায় যথাভূত জ্ঞানদর্শন হয় না; যথাভূত জ্ঞানদর্শন অদর্শনের কারণে নির্বেদ বা বিরাগ ভাব জাগ্রত হয় না; নির্বেদ বা বিরাগ ভাব অভাবে বিমুক্তিজ্ঞান অর্জন হয় না।" (অ.নি.১০.৩)।</p>
    <p class="txt"><span>অন্য কয়েকটি জায়গায় শীল ভঙ্গের কুফল ব্যাখ্যা করতে গিয়ে বুদ্ধ আরও বলেছেন, "হে ভিক্ষুগণ, দুঃশীলের পাঁচ প্রকার কুফল আছে। সেগুলো হলো: "দুঃশীল বা শীল বিপন্ন ব্যক্তি প্রমাদের কারণে মহা ভোগ সম্পত্তি বিনষ্ট করে। এটা হচ্ছে দুঃশীলের শীল লঙ্ঘনের প্রথম কুফল। দুঃশীল ব্যক্তির চারিদিকে কুকীর্তি, দুর্নাম ছড়িয়ে পড়ে। এটাই দুঃশীল ব্যক্তির শীল ভঙ্গের দ্বিতীয় কুফল। দুঃশীল ব্যক্তি ক্ষত্রিয় পরিষদ, ব্রাহ্মণ পরিষদ, গৃহপতি পরিষদ, ভিক্ষু পরিষদ</span><span>—</span><span> যেই পরিষদে উপস্থিত হয় না কেন সংকুচিত, হতবুদ্ধি, হতোদ্যম, মৌন হয়ে উপস্থিত হয়। এটাই দুঃশীল ব্যক্তির শীল লংঙ্ঘনের তৃতীয় কুফল।</span></p>
    <p class="txt">দুঃশীল, শীলবিপন্ন ব্যক্তি অজ্ঞান, বিমূঢ় হয়ে মৃত্যুবরণ করে। এটাই দুঃশীল ব্যক্তির শীল ভঙ্গের চতুর্থ কুফল। দুঃশীল, শীলবিপন্ন ব্যক্তি কায়ভেদে মৃত্যুর অব্যবহিত পর নরক, তির্যক, প্রেত ও অসুর কূলে জন্মধারণ করে। এটাই দুঃশীলের শীলভঙ্গের পঞ্চম কুফল।" (মহাব.২৮৫; অ.নি.৫.২১৩; দী.নি. ২.১৪৯)। </p>
    <p class="txt">এই হলো শীল লঙ্ঘনের কুফল।</p>
    <p class="txt"><span>অতএব, শীল পালনের সুফল ও শীল ভঙ্গের কুফল জেনে প্রত্যেক ভিক্ষুর উচিত পাতিমোক্ষ শীল, ইন্দ্রিয় সংবরণ শীল, আজীব পরিশুদ্ধ শীল ও প্রত্যয় সন্নিশ্রিত</span><span>—</span><span> এই চারি পরিশুদ্ধ শীল দৃঢ়ভাবে পালন, ধারণ করা। আর গৃহীদেরও ইহ-পরকাল সুখ-শান্তির তরে প্রয়োজন দুঃশীলতা পরিহার করে পঞ্চশীল, অষ্টশীল প্রতিপালন করা। সেই সাথে পাঁচ প্রকার পাপ বাণিজ্য ত্যাগ করে সৎ উপায়ে জীবিকা নির্বাহ করা, এবং শিষ্টাচার সম্পর্কিত বিনয়-নীতিগুলি আচরণ, অনুশীলন করা।</span></p>
    </div>
    <div class="react">
    </div>
    </div>
    <h1 class="title">দানের ফল কখন মহৎ হয় ?</h1>
    <div class="post_box">
    <div class="post_txt">
    <p class="txt">এতদঞ্চলের বৌদ্ধরা শীল পালন ও ভাবনা অনুশীলন করতে পারুক বা না-পারুক দানময় কুশল কর্মটি কিন্তু প্রায়ই করে থাকে । যারা একটু চলনসই ও অবস্থাসম্পন্ন পরিবার তারা প্রতি বছর বাড়িতে গুণোত্তম ভিক্ষুসংঘকে ফাং (আমন্ত্রণ) করে নিয়ে দু'তিনবার বুদ্ধমূর্তি দান, সংঘদান, অষ্টপরিষ্কার দান, পরিত্রাণ সূত্র শ্রবণ ও ভিক্ষুদের নানা প্রয়োজনীয় সামগ্রী দান করে থাকেন । এছাড়াও বিহারে, কুটিরে বিভিন্ন অনুষ্ঠানে যোগদান করলেও দান দিতে দেখা যায় । কোনো কোনো জায়গায় পিণ্ডচারিক ভিক্ষু-শ্রামণদের প্রতিনিয়ত পিণ্ডদান, পানীয় দান করে যাচ্ছেন । আর যারা বিত্তশালী দায়ক-দায়িকা রয়েছেন, তারা তো একাই কঠিন চীবর দানের যাবতীয় ব্যয়ভারও বহন করেছেন, করছেন । ভবিষ্যতেও হয়তো আরও করবে । বিগত চার-পাঁচ বছরে বেশ কয়েকটি সেধরনের একক দাতার আয়োজিত কঠিন চীবর দানানুষ্ঠানে আমারও অংশগ্রহণ করার সুযোগ হয়েছে ।</p>
    <p class="txt">আমার মনে হয়, ধর্মের প্রতি প্রগাড় শ্রদ্ধা উৎপন্ন না-হলে সেভাবে লক্ষ লক্ষ টাকা দান করে একাই কঠিন চীবর দান আয়োজন করা চাট্টিখানি কথা নয়। বলা যায় এটি অনেক ত্যাগ ও শ্রদ্ধার ব্যাপার ।</p>
    <p class="txt"> এখন প্রশ্ন হলো: মানুষ যেভাবে দান করছে, যে উদ্দেশ্যে দান দিচ্ছে, তাঁরা কী ভবিষ্যতে আশানুরূপ সেই দানকর্মের সুফল পাবে ? আমার তো মনে হয় না পাবে । কেন, কারণ কী? কারণ, তাদের দান সম্বন্ধে যথেষ্ট অভিজ্ঞতার অভাব আছে । দায়ক-দায়িকারা দান করছে বটে, কিন্তু অধিকাংশই দায়ক-দায়িকাদের নিচের আলোচ্য বিষয়গুলোর সাথে অবহিত নয় । যেমন, কী উদ্দেশ্য দান করা উচিত, কাকে দান করলে বেশি ফল পাওয়া যায়, কোন চিত্তে বা চেতনায় দান করলে দানের ফল ভবিষ্যতে মহদাকারে ফল প্রদান করে, এবং কীভাবে দান দিলে পরবর্তী জন্মে দানের ফল সানন্দে ভোগ করতে পারে । এই বিষয়গুলো কিন্তু অনেক চিত্তগত, বস্তুগত, পাত্রগত ব্যাপার-সেবার আছে । যথেষ্ট পিটকীয় জ্ঞান না-থাকলে উক্ত বিষয়গুলো জানা যার-তার পক্ষে সম্ভব নয় ।</p>
    <p class="txt">মনে রাখা দরকার, আপনি যে কাজ করতে যাচ্ছেন, অবশ্যই সেই কাজটির সম্পর্কে আপনার অভিজ্ঞতা থাকা প্রয়োজন । সেই কাজে অভিজ্ঞতা অপ্রতুল হলে, কখনো সেই কাজ থেকে শতভাগ সুফল আশা করতে পারবেন না । কারণ, আপনি সেই কাজে অদক্ষ, আঁনাড়ী । যেই কাজে যে ব্যক্তি যত বেশি অভিজ্ঞতা সম্পন্ন, সে তত বেশি সে কাজ থেকে সুফল লাভ করে । যেমন, যে ছাত্রের যত বেশি স্মৃতিশক্তি প্রখর, সৃজনশীল, মেধাবী সে ছাত্র ততবেশি পড়ালেখা মনে রাখতে পারে, এবং পরীক্ষায় মার্ক বেশি তুলতে সক্ষম হয় । দানের ক্ষেত্রেও এ-কথাটি প্রযোজ্য । যে দাতা যত বেশি দানের খুটিনাটি বিষয়ে জানে এবং বুঝে, সে দাতার বেশি পুণ্য হয়। অতএব, দান দিয়ে দানের সুফল বিশালাকারে কিংবা আশানুরূপ সুফল পেতে হলে দাতার অবশ্যই দান, দান করার নিয়মাবলী, দানীয় বস্তু, গ্রহীতা ও চিত্তের চেতনা সম্বন্ধে পূর্ণাঙ্গ ধারণা না-থাকলেও ন্যূনতম ধারণাটুকু অবশ্যই থাকা দরকার ।</p>
    <p class="txt">বর্তমান সময়ে শ্রদ্ধাবান/শ্রদ্ধাবতী উপাসক-উপাসিকারা যেভাবে দান করছে, যে উদ্দেশ্য দান দিচ্ছে, তা বৌদ্ধ ধর্মের সাথে কোনো সাযুজ্য নেই । বুদ্ধ যেভাবে, যে উদ্দেশ্যে দান করতে বলেছেন, বুদ্ধের কথার সাথে বর্তমান দাতাদের দান করার ধরণটি কোন মিল নেই । তাই আমি সেই সমস্ত বিষয়গুলো বিবেচনা করে দাতা, দান গ্রহীতা, দানীয় বস্তু, চিত্তের চেতনা, কী উদ্দেশ্য দান করা দরকার, এবং কাকে দান করলে দানের ফল মহৎ হয়, সেই সম্বন্ধে দায়ক-দায়িকাদের যৎকিঞ্চিৎ ধারণা দেওয়ার জন্য আমার কিয়দংশ ধর্মীয় অভিজ্ঞতা থেকে "দানের ফল কখন মহৎ হয়?" এই ক্ষুদ্র নিবন্ধটি বিরচিত । </p>
    <p class="txt"><span>একজন কৃষকের তাঁর ক্ষেত থেকে আশানুরূপ ও বিপুল ফসল উৎপাদন করতে হলে অবশ্যই চাষাবাদ সম্পর্কে প্রচুর দক্ষতা বা অভিজ্ঞতার প্রয়োজন হয় । তার কৃষিকর্মে দক্ষতার পাশাপাশি বীজ বা চারাগুলোও নিখুঁত হতে হবে । চাষের ক্ষেত্র বা ভূমিটি হতে হবে উর্বর । দক্ষ কৃষক, বীজ বা চারাগুলো নিখুঁত এবং ভূমির উর্বরতা</span><span>—</span><span> এই তিনটির পূর্ণতা সমন্বয়ে একজন কৃষক কৃষি কাজে শতভাগ সফল হয় । যে কোন একটি ঘাটতি বা অপ্রতুল হলে কৃষক কখনও ভালো ফল বা আশানুরূপ ফলন পাবে না । দান কর্ম বা পুণ্যচাষেও এই উপমাটি বৌদ্ধ পণ্ডিতেরা দায়ক-দায়িকাদের দেশনাচ্ছলে দিয়ে থাকেন । </span></p>
    <p class="txt">অনভিজ্ঞ কৃষক আন্দাজে চাষাবাদ করলে যেমন ক্ষেত্র থেকে কখনও আশাব্যঞ্জক ফলন পায় না, তেমনি একজন দাতাও দান সম্পর্কে ভালোভাবে না-জেনে, না-বুঝে আন্দাজে দান করলে সেই অদক্ষ কৃষকের মতো একই অবস্থা প্রাপ্ত হয় । তাহলে কীভাবে দান করলে দানের ফল বিপুল হয় তার আলোচনা করতে তাই আসুন জেনে নিই সেই-বিষয়ে ।</p>
    <p class="txt">প্রথমত, দক্ষ কৃষকের ন্যায় দাতাকে হতে হবে ন্যূনতম পঞ্চশীলধারী শীলবান ব্যক্তি । থাকতে হবে ত্রিরত্নের প্রতি, কর্ম ও কর্মফলের প্রতি গভীর শ্রদ্ধা বা বিশ্বাস। দানের চেতনা বা চিত্তটি হতে হবে ত্রিহেতু সম্প্রযুক্ত । ত্রিহেতু চিত্ত অর্থ অলোভ, অদ্বেষ, অমোহ কুশল চিত্তত্রয়কে বুঝায় । আর দান দেওয়ার সময়ও চিত্তের মধ্যে সৌমনস্য বা খুশিভাব আনয়ন করতে হবে ।</p>
    <p class="txt">দান দেওয়ার সময় চিত্ত কখন অলোভ হয় ?</p>
    <p class="txt"><span>যখন লাভের আশা ত্যাগ করে মুক্তির উদ্দেশ্য দান করা হয়, চিত্তে তখন অলোভ উৎপন্ন হয় । অর্থাৎ এই দানের ফলে আমার মন-চিত্ত থেকে লোভ ক্ষয় হোক অথবা দুঃখমুক্তি নির্বাণ লাভের হেতু উৎপন্ন হোক</span><span>—</span><span> এভাবে মুক্তির চেতনায় দান করাকে অলোভ চিত্তে দান দেওয়া বলে । সোজা কথায় দান করার সময় চিত্তের মধ্যে কোন ভোগের আশা-আকাঙ্খা, কামনা-বাসনা উৎপন্ন না-করে দান করতে হবে । </span></p>
    <p class="txt">অদ্বেষ চিত্ত দান কাকে বলে ?</p>
    <p class="txt"><span>আমার এই দানের পুণ্যের ফল পেয়ে পরলোকগত প্রেতগণ সুখী হোক, বিশ্বের সকল প্রাণী এই পুণ্যফল পেয়ে সুখ লাভ করুক এবং দান গ্রহীতা ভিক্ষু বা ভিক্ষুসংঘও এই দানীয় সামগ্রী পেয়ে ব্রহ্মচর্য জীবন শান্তিতে অতিবাহিত করুক</span><span>—</span><span> এভাবে পরলোকগত জ্ঞাতির প্রতি, সকল প্রাণীর প্রতি, গ্রহীতার প্রতি হিতকামী হয়ে মৈত্রীচিত্ত জাগ্রত করে দান করলে দান কর্মটি হয় "অদ্বেষ চিত্তে দান" । </span></p>
    <p class="txt"><span>প্রজ্ঞা সম্প্রযুক্ত দান কাকে বলে?কর্ম ও কর্মফলকে বিশ্বাস করে দান করলে অর্থাৎ ভাবিকালে আমার এই দানের ফল সুখের কারণ বা দুঃখমুক্তির জন্য সহায়তা করবে</span><span>—</span><span> এ বিশ্বাসে দান করলে "অমোহ বা প্রজ্ঞা সম্প্রযুক্ত চিত্তে" দান বলা হয় ।</span></p>
    <p class="txt">আরও একটি কথা, কারো উৎসাহ ব্যতিরেকে স্বেচ্ছায় প্রণোদিত হয়ে বুঝেসুঝে দান করলে, তাকে অসাংস্কারিক চিত্তে সম্পাদিত দানময় কুশলকর্ম বলে । আর প্রসন্ন মনে দান দিলে, সেই দান হয় সৌমনস্য চিত্তে দান । এভাবে অলোভ, অদ্বেষ ও অমোহ ত্রিহেতুক চিত্ত উৎপন্ন করে স্বেচ্ছায় প্রণোদিত হয়ে প্রসন্ন মনে দান করলে, সেই দান কর্মটি হয় "জ্ঞানসম্প্রযুক্ত অসাংস্কারিক সৌমনস্য সহগত দানময় কুশল কর্ম" । এরূপ চিত্ত উৎপন্ন করে দান করলে দাতা হয় দক্ষ চাষী সদৃশ ।</p>
    <p class="txt">আজকাল দায়ক-দায়িকারা কী এভাবে ভোগাকাঙ্খাহীন অলোভ, অদ্বেষ, অমোহ বা জ্ঞানযুক্ত মনে স্বেচ্ছায় উৎসাহিত হয়ে খুশি মনে, মহৎ চিত্ত জাগ্রত করে দান করে ? আমার মনে হয় ক'জন ব্যতীত অধিকাংশই করবে না । বর্তমানে বেশির ভাগ মানুষ দান করে আয় উন্নতি উদ্দেশ্যে, অথবা কোনো অসুখ-বিসুখে, দুর্ঘটনায় পতিত হলে, অথবা ছেলে-মেয়েদের সরকারী চাকরি পাওয়ার আশায়, উন্নত দেশে সুযোগ লাভের কামনায় । কেউ কেউ দান করে পরকালে ধনীকূলে যাওয়ার আশায়। এভাবে নানা কামনা-বাসনাযুক্ত লোভ চিত্তে দান করলে, তাকে দুঃখমুক্তির নির্বাণ উদ্দেশ্যে দান বলা যায় না । আমরা যখন কোনো গৃহীর বাড়িতে ফাং-এ যাই, তখন দায়ক-দায়কদের যদি জিজ্ঞেস করা হয়, কোন উদ্দেশ্যে অনুষ্ঠানটি আয়োজন করেছেন, তখন সিংহভাগ দায়ক-দায়িকা উত্তর দেয়, 'ভান্তে, "বাড়িতে যেন আয়-উন্নতি হয়, আপদ-বিপদ যেন না-আসে, অসুখ-বিসুখ যেন না-হই । অথবা অমুক অসুখে, অমুক বিপদে বা দুর্ঘনায় পড়ে মানস করেছি, অথবা আমার ছেলে-মেয়েরা যাতে ভালো একটা সরকারী চাকরি পায় ।" এই হলো বর্তমান দায়ক-দায়িকাদের দান করার উদ্দেশ্য ।</p>
    <p class="txt">খুব কম লোকই ত্রিহেতুক চিত্তে বা দুঃখমুক্তির আশায় দান করে থাকে । বুদ্ধ কোনদিন তাঁর অনুসারীদের সেভাবে ভোগের আশায় দান করতে বলেননি । বুদ্ধ বলেছেন, লোভ ক্ষয়ের বা মুক্তির উদ্দেশ্যে দান করতে । আশা-আকাঙ্খাযুক্ত চিত্তে দান করলে, সেটাকে লাভের আশায় বা তৃষ্ণাযুক্ত দান বলে । দান মানে তো কৃপণতা বা লোভ ত্যাগ করা, এবং জন্মের সংখ্যা কমিয়ে আনা । অথচ দায়ক-দায়িকারা দান করে আয়-উন্নতি কামনায়, চাকরি-বাকরি আশায়, উন্নত দেশে চান্স পাওয়ার চেতনায় । এগুলো কামনা করে দান করা মানে আরও লোভ-আসক্তি বৃদ্ধি করা । আর লোভ-আসক্তি বৃদ্ধি করার অর্থ জন্ম ও দুঃখের পরিধিকে আরো বৃদ্ধি করা । দান করার পর উৎসর্গ মন্ত্রে বলা হয় "ইদং মে দানং আসবক্খয বাহং হোতু নিব্বানস্স পচ্চযো হোতু" অর্থাৎ এই দানের প্রভাবে আমার লোভ-আসক্তি ক্ষয়ের নির্বাণ লাভের হেতু হোক ।</p>
    <p class="txt">দেখুন, দান উৎসর্গ মন্ত্রের সাথে দাতাদের মনের চেতনা বা প্রার্থনার কোনো সঙ্গতি নেই । দান উৎসর্গের মন্ত্র ও দাতার চেতনা যুগপৎ একটা সামঞ্জস্য থাকা দরকার । অতএব, দান করবেন লোভ-আসক্তি, মোহকে ক্ষয় করার মুক্তির উদ্দেশ্যে, ভোগের উদ্দেশ্য নয় । আপনার যদি অতীত জন্মের দান জনিত পুণ্য পারমী সঞ্চিত থাকে, তাহলে ইহকালে একটু পরিশ্রম করলে আপনার অবশ্যই আয়-উন্নতি হবে, এবং মেধা, যোগ্যতা থাকলে, প্রচেষ্টা অব্যাহত রাখলে প্রার্থনা ব্যতীতও আপনি চাকরি পাবেন, বিদেশ যাওয়ার সুযোগ পেয়ে যাবেন । এই তো অনেকে চাকরি পাচ্ছেন, আয়-উন্নতি হচ্ছে, এবং বিদেশেও যাচ্ছে । আর ইহজীবনে সৎপথে চললে, এবং অতীত জন্মের কর্মফল ভালো হলে এমনিতে মানুষ বিপদ-আপদে, অসুখ-বিসুখের কবলে কমই পতিত হন। বুদ্ধ বলেছেন, ধর্মচারীকে ধর্মই রক্ষা করে । পূর্বজন্মের কৃত পুণ্যফল ইহকালে মানুষ্যদের ধনী ও সুখী করে । আর বর্তমান জীবনে সম্পাদিত দানময়, শীলময়, ভাবনাময় পুণ্য অনাগত জন্মে সুখের পাথেয় হয় । সুতরাং লোভ-আসক্তিযুক্ত মনে হীন আকাঙ্খায় দান দিয়ে কখনও দানের ফলকে খর্ব করা উচিত নয় ।</p>
    <p class="txt"><span>বোধিসত্ত্বের জীবনীতে বা জাতকগুলো অধ্যায়ন করলে আমরা দেখতে পাই, বোধিসত্ত্ব পারমী পূরণের সময় জন্মে জন্মে দান করতেন</span><span>—</span><span> লোভ, দ্বেষ, মোহ দুঃখের মূল এই হেতুত্রয়কে ক্ষয় করার জন্য এবং সর্বজ্ঞতা জ্ঞান লাভের উদ্দেশ্যে । তিনি কখনও রাজা-মহারাজা, ধনী-মহাধনী হওয়ার উদ্দেশ্য দান করেন নি । আয়-উন্নতির আশায়, অসুখ-বিসুখ থেকে পরিত্রাণ পাওয়ার উদ্দেশ্যেও নয় । যদিও বোধিসত্ত্ব কোনো পার্থিব ভোগ সম্পত্তি লাভের আশায় দান করেননি, তবু তিনি জন্মে জন্মে ধনী-মহাধনী, রাজা-মহারাজা, পণ্ডিত-মহাপণ্ডিত হয়ে জন্ম নিতেন । কারণ, সেগুলো লাভ করতে প্রার্থনা করা লাগে না । পুণ্য করলে এমনিতে সেগুলো বিনা প্রার্থনায় লাভ করা যায় । এই হলো দক্ষ কৃষকের উপমায় দক্ষ দাতার কথা ।</span></p>
    <p class="txt">শুধু কি দাতা দক্ষ চাষীর ন্যায় ত্রিহেতুক চিত্তে ও প্রসন্ন মনে দান করলে দানের ফল মহৎ হবে বা আশানুরূপ সুফল পাবে ? কখনও না । দানের ফল শতভাগ পরিপূর্ণতা পেতে হলে আরও দুটি বিষয় দাতার বিশুদ্ধ থাকতে হবে । সেগুলো হলো, দান গ্রহীতা ও দানীয় সামগ্রী । দাতা যেখানে পুণ্যচাষ করছেন বা যাকে দান দিতে যাচ্ছেন, সেই ভিক্ষু বা গ্রহীতাও হতে হবে উর্বর কৃষি ভূমির ন্যায় ফলদায়ী, শীলবান, সংযমী, পাপের প্রতি লজ্জা ও ভয়শীল । সেই উত্তম পবিত্র পাত্রে দান করলে দানের ফল হয় বিপুল, অপ্রমেয়। অনুর্বর ক্ষেত্রে বীজ বপন করলে যেমন অনর্থক পণ্ডশ্রম হয়ে থাকে, আশাব্যঞ্জক ফল পাওয়া যায় না । অনুরূপভাবে দুঃশীল ভিক্ষুকে দান দিলেও তেমন আশানুরূপ দানের ফল পাওয়া যায় না ।</p>
    <p class="txt"><span>বুদ্ধ ক্ষেত্র সূত্রে বলেছেন</span><span>—</span><span> "হে ভিক্ষুগণ, ক্ষেত্রটি উঁচু-নিচু, শিলাময়, নুড়িপূর্ণ, লবনযুক্ত, মাটির গভীরতা বিহীন, পানি প্রবেশ বা বের হওয়ার পথ নেই, গমনাগমনের পথবিহীন, সীমানা নেই</span><span>—</span><span> এরূপ অষ্টাঙ্গযুক্ত ক্ষেত্রে বীজ বপন করলে কখনও মহাফলপ্রদ, স্বাদযুক্ত হয় না, এবং এটাকে উর্বর ভূমি হিসেবেও বিবেচনা করা হয় না । ঠিক তদ্রুপ, হে ভিক্ষুগণ, ভিক্ষু-শ্রামণ যদি মিথ্যাদৃষ্টি সম্পন্ন হয়, মিথ্যা সংকল্প, মিথ্যাবাক্য, মিথ্যাজীবি, মিথ্যা উদ্যমী, মিথ্যাস্মৃতি, মিথ্যা সমাধিযুক্ত হয়</span><span>—</span><span> এরূপ মিথ্যা অঙ্গযুক্ত ভিক্ষু-শ্রামণকে দান দিলে দানের ফল কখনও মহৎ হয় না, হিতকর, চমৎকার, রোমাঞ্চকর হয় না । "হে ভিক্ষুগণ, ক্ষেত্রটি সমান, শিলমুক্ত, নুড়িবিহীন, লবনমুক্ত, মাটি গভীরতা সম্পন্ন, পানি প্রবেশ ও বের হওয়ার পথ আছে, পানি গনমাগমনের পথযুক্ত, সীমানাযুক্ত</span><span>—</span><span> এরূপ উপযোগী অষ্টাঙ্গযুক্ত ভূমিতে বীজ বপন করলে ফলন বেশি হয়, ফলগুলো হয় স্বাদযুক্ত এবং ক্ষেত্রটি উর্বর ভূমি হিসেবে বিবেচিত হয় ।</span></p>
    <p class="txt"><span>আরও যে ভিক্ষু-শ্রামণেরা সম্যকদৃষ্টি সম্পন্ন, সম্যক সংকল্প, সম্যক বাক্য, সম্যককর্ম, সম্যক জীবি, সম্যকস্মৃতি, সম্যক সমাধিযুক্ত হয়</span><span>—</span><span> এরূপ অষ্টাঙ্গযুক্ত গুণী ভিক্ষু-শ্রামণকে দান করলে দানের ফলটি মহৎ, মহা হিতকর, চমৎকার ও রোমাঞ্চকর হয় । (অ.নি.৮.৩৪.১)</span></p>
    <p class="txt">ঊষর ভূমিতে বহুবীজ বপন করলে যেমন বিপুল ফলন উৎপন্ন হয় না, কৃষকও সন্তোষ লাভ করতে পারে না, তেমনি দুঃশীল ভিক্ষুকে বহুদান দিলেও বিপুল ফল লাভ হয় না, দায়কও সন্তোষ লাভ করতে পারে না ।</p>
    <p class="txt"><span>"উর্বর ক্ষেত্রে অল্পমাত্র বীজ উপ্ত করলে, যথাসময়ে বৃষ্টিপাত হলে কৃষক যেমন প্রচুর ফসল উৎপাদন করে, এবং সন্তুষ্ট হয়। তদ্রুপ শীলবান ভিক্ষুকে অল্পদান দিলেও সেই পুণ্য মহাফলপ্রদ হয় এবং দায়কও সন্তষ্ট হয় ।" (প্রেতবত্থু</span><span>—</span><span>৩২৫-৩২৮</span></p>
    <p class="txt"><span>যেখানে দান দিলে মহাফল লাভ হয়, সেরূপ ক্ষেত্র নির্বাচন করে দান করা দরকার । নির্বাচন করে দান দিলে দায়ক স্বর্গে গমন করে ।" এ জগতে যারা বুদ্ধের প্রশংসিত দানপাত্র শীলবান ভিক্ষুকে দান করে, তারা সুক্ষেত্রে বীজ বপনের ন্যায় মহাফল প্রাপ্ত হয় ।" (প্রেতবত্থু</span><span>—</span><span> ৩২৯-৩৩০</span></p>
    <p class="txt"><span>বুদ্ধ আরও বলেছেন</span><span>—</span><span>দাতা শীলবান, প্রজ্ঞাবান, কল্যাণধর্মী, কিন্তু ভিক্ষু (গ্রহীতা) দুঃশীল, দুষ্প্রাজ্ঞ, তখন দান কর্মটি দাতা হতে পরিশুদ্ধ হয় বটে, গ্রহীতা হতে পরিশুদ্ধ হয় না । ভিক্ষু সুশীল, প্রজ্ঞাবান, কিন্তু দাতা দুঃশীল, মূর্খ</span><span>—</span><span> সেই দান কর্মটি ভিক্ষু হতে পরিশুদ্ধ হয় বটে, দাতার পক্ষ হতে পরিশুদ্ধ হয় না । দাতা এবং গ্রহীতা উভয়ে যদি দুঃশীল, মিথ্যাদৃষ্টি, দুষ্প্রাজ্ঞ হয়</span><span>—</span><span> সেই দান কর্মটি উভয় পক্ষ থেকে অপরিশুদ্ধ থেকে যায় । দাতা সুশীল, কল্যাণধর্মী, জ্ঞানী, এবং দান গ্রহীতা ভিক্ষুও শীলবান, সংযমী, প্রজ্ঞাবান তখন সেই দান কর্মটি হয় উভয় পক্ষ হতে পরিশুদ্ধ । (ম.নি. দক্ষিণাবিভঙ্গ সূত্র; অ.নি.৪.৭৮)</span></p>
    <p class="txt">এই উভয় পক্ষের পরিশুদ্ধ দানটি হচ্ছে, দক্ষ চাষী ও উর্বর ভূমি সদৃশ ।</p>
    <p class="txt"><span>এক সময় কোশলরাজ প্রসেনজিত বুদ্ধের কাছে গিয়ে জিজ্ঞেস করেছিলেন</span><span>—</span><span> 'প্রভু, কাকে দান দেওয়া উচিত ? 'মহারাজ, যার প্রতি আপনার চিত্ত প্রসন্ন হয়, তাকে দান দেওয়া উচিত । 'প্রভু, কাকে দান দিলে বেশি মহাফল হয়? 'মহারাজ, কাকে দান দেওয়া উচিত ? কাকে দান দিলে মহাফল লাভ হয় ? এই দুটি প্রশ্নের ভিন্নতা আছে । মহারাজ, শীলবান ভিক্ষুকে (ব্যক্তিকে) দান দিলেই বেশি মহাফল লাভ হয়, দুঃশীল ভিক্ষুকে দান দিলে সেরূপ ফল হয় না । ( সং.নি.১.১৩৫)</span></p>
    <p class="txt">ক্ষেত্রের মধ্যে যেমন উর্বর-অনূর্বর ভূমি থাকে, তেমনি ভিক্ষুর মধ্যেও সুশীল-দুঃশীল ভিক্ষু থাকে । সুতরাং দান দিলে উর্বর ক্ষেত্র সদৃশ শীলবান, সংযমী ভিক্ষুদের দান দেবেন । দান দিয়ে যেন না-ঠকেন, দানের ফলটি যেন মহৎ হয় । তবে সংঘের উদ্দেশ্যে দান করলে সবসময় মহৎ ফল আশা করতে পারেন । সংঘের উদ্দেশ্য দান করলে অতীত, বর্তমান বিশুদ্ধ সংঘগণ পূজিত হন । ব্যক্তি দুঃশীল হতে পারে, সংঘ কখনও দুঃশীল নয় । সংঘই সর্বদা সুশীল এবং সর্বোৎকৃষ্ট পুণ্যক্ষেত্র । তো যাক, আমি আর সেদিকে যাচ্ছি না ।</p>
    <p class="txt">এবার আসি বীজ সদৃশ দানীয় বস্তু প্রসঙ্গে । </p>
    <p class="txt">মনে করুন, আপনি দাতা হিসেবে শীলাবান, সম্যকদৃষ্টি, কল্যাণকর্মী এবং আপনার দানের চেতনাটি ত্রিহেতুক, দান দেওয়ার সময় প্রসন্ন মনে দান করছেন, দান গ্রহীতা ভিক্ষুটিও শীলবান, সংযমী বা বুদ্ধের নির্দেশিত আর্য অষ্টাঙ্গিক মার্গ পথে চলেন । আপনার তখন চিত্ত সম্পত্তি ও প্রতিগ্রাহক সম্পত্তি-এ দুটি সম্পত্তি পরিশুদ্ধ বা পরিপূর্ণ হয়েছে । যদি আপনার দানীয় বস্তুগুলো ভেজালযুক্ত বা অসদুপায়ে অর্জিত হয়, সেই ক্ষেত্রেও দানের ফল মহদাকারে ফল প্রদানে কিছুটা অপূর্ণ থেকে যাবে । অতএব, দানের শতভাগ সুফল প্রদানে ত্রুটিমুক্ত করতে হলে, নিখুঁত বীজ সদৃশ দানীয় বস্তুগুলোও হতে হবে একদম ভেজালমুক্ত । অর্থাৎ সৎ উপায়ে উপার্জিত টাকা দিয়ে দানীয় বস্তু কিনে দান করতে হবে ।</p>
    <p class="txt">কোন দানীয় বস্তুগুলো ভেজালযুক্ত ?</p>
    <p class="txt"><span>প্রাণী ব্যবসা, মাংস ব্যবসা, অস্ত্র ব্যবসা, বিষ ব্যবসা, নেশা দ্রব্য ব্যবসা</span><span>—</span><span> এই পাঁচ প্রকার পাপ ব্যবসা দ্বারা অর্জিত টাকা দিয়ে দান করলে অথবা ঘুষের টাকা, চুরি করা টাকা দিয়ে দান দিলে, সেই দানীয় বস্তুগুলো বলে ভেজালযুক্ত, দুই নাম্বারী এবং অপরিশুদ্ধ । অবশ্যই দুই নাম্বারী জিনিস দান করলেও দাতার পুণ্য হয় । কিন্তু ফলও হবে মিশ্রিত ধরণের ।</span></p>
    <p class="txt">কোন দানীয় বস্তুগুলো ভেজালহীন?</p>
    <p class="txt">চাকরি টাকা, নিষ্পাপ ব্যবসা-বানিজ্য দ্বারা অর্জিত টাকা, মাথার ঘাম পায়ে ফেলে চাষবাস করে কষ্টার্জিত টাকা দিয়ে দান করলে, সেগুলো হয় একদম খাঁটি, ভেজালমুক্ত, পরিশুদ্ধ বা এক নাম্বার দানীয় বস্তু । বুদ্ধ বলেছেন, যে ব্যক্তি কঠিন ও কষ্টে অর্থোপার্জনে স্ত্রী-পুত্রের ভরণ-পোষণ করে ধর্মপথে চলে এবং নিজের সামান্য সম্পদ থাকা সত্ত্বেও তা থেকে দান করে, অসৎ উপায়ে হাজার হাজার, লক্ষ লক্ষ দানকারীর দানও তার দানটির ষোল ভাগের একভাগও হবে না । ( সং.নি.১.৩২)</p>
    <p class="txt"><span>অতএব, দান করলে ত্রিহেতুক জ্ঞান সম্প্রযুক্ত কুশল চিত্তে ও প্রসন্ন মনে দান করবেন । সৎ উপায়ে অর্জিত টাকা দিয়ে দানীয় বস্তু ক্রয় করে দান করবেন। যাকে দান করবেন</span><span>—</span><span> সে পাত্রটি (ভিক্ষুটি) যেন সুশীল, সংযমী হয়, সেই দিকেও খেয়াল রাখবেন । আর আপনিও (দাতা) দক্ষ কৃষকের মতো পঞ্চশীল নিখুঁতভাবে পালন করার চেষ্টা করবেন। ত্রিরত্নের প্রতি, কর্ম ও কর্মফলের প্রতি গভীর শ্রদ্ধা রেখে দান-ধর্ম করবেন । এই বিষয়গুলো পরিপূর্ণতা পেলে কিংবা সমন্বয় ঘটলে, তাহলে আপনার দানের ফল ভবিষ্যতে হবে বিশাল, মহৎ, অপ্রমেয় এবং নির্বাণ প্রদায়ী । এমনকি ইহজীবনেও দৃষ্টধর্ম বেদনীয় কর্মের দানের ফল পেতে পারেন । অনেকে পেয়েছেনও । </span></p>
    <p class="txt">আশা করি, দানের ফল সম্বন্ধে আলোচনা আপনার অভিজ্ঞতা সঞ্চয়ের ঝুড়িটা ভরিয়ে তুলবে, আপনাকে আরও সমৃদ্ধ করবে। আমিও চাই নিবন্ধটি পড়ে কিঞ্চিৎ হলেও ধারণা লাভ করুন। আর যাদের আগে থেকে দানের অভিজ্ঞতা রয়েছে, তাদেরও আরও দান সম্বন্ধে স্বচ্ছতার দৃঢ়তা এনে দিক।</p>
    </div>
    <div class="react">
    </div>
    </div>
    <h1 class="title">রোগী, গরিব-দুঃখীদের দান করলে কী পুণ্য হয় ?</h1>
    <div class="post_box">
    <div class="post_txt">
    <p class="txt">বাংলাদেশের অন্যান্য অঞ্চলের ন্যায় পার্বত্য চট্রগ্রামেও নিত্য নতুন কেউ না কেউ জটিল রোগে আক্রান্ত হচ্ছে । শিক্ষায়-দীক্ষায়, স্থাস্থ্য ও অর্থনৈতিকভাবে পশ্চাৎপদ একটি জনগোষ্ঠির অংশ থেকে এধরনের দুরারোগ্য রোগে আক্রান্ত হওয়া শুভ লক্ষণ নয়, অতিশয় চিন্তার বিষয়ও বটে । এতদঞ্চল থেকে এযাবত কতজন যে নানা কঠিন রোগে আক্রান্ত হয়েছে এবং হচ্ছে, তার কোনো ইয়ত্তা নেই । যাদের বাইরে চিকিৎসা করার মতো সামর্থ্য আছে, তারা তাদের রোগীদের উন্নত চিকিৎসার জন্য বিদেশে নিয়ে যাচ্ছে । তাদের মধ্যে অনেকে সুস্থ হয়ে ফিরে আসছে, অনেকে সেখানে চিসিৎকাধীন অবস্থায় মারা যাচ্ছে । আর যাদের বাইরে চিকিৎসা করার মতো সামর্থ্য নেই, তাদের হয় মহাবিপদ, মহাসংকট ।</p>
    <p class="txt">খেটে খাওয়া একজন গরিব মানুষ কোনো কঠিন রোগে আক্রান্ত হওয়া মানে মাথার উপর বাঁশ পড়া সমান । তারা উপায়ন্তর না দেখে চোখবুজে বাধ্য হয়ে অন্যের সাহায্যের হাত পাততে হয়, তাদের রোগীকে বাঁচানোর জন্য ।</p>
    <p class="txt"> বর্তমান যুগে সহায় সম্বলহীন জটিল রোগে আক্রান্ত রোগীদের একটি আশা-ভরসার বিষয় হলো, বিভিন্ন স্বেচ্ছাসেবি সংগঠন, দাতব্য সংস্থা ও মানবতাবাদীদের জানালে তারা তাদের চিকিৎসা ব্যাপারে দায়িত্ব নেয় । মুহূর্তের মধ্যে তারা রোগীর নাম, ছবি, ঠিকানাসহ সোশ্যাল মিডিয়া, প্রিন্টস মিডিয়া ও ইলেকট্রনিক মিডিয়ায় ছড়িয়ে দিয়ে হৃদয়বান ব্যক্তিদের কাছে সাহায্যের আবেদন জানায় । প্রায় সময় সেই খবরগুলো ফলাওভাবে চাউর হয় । সেই খবর পেয়ে বিভিন্ন দাতা গোষ্ঠি, মানবতাবাদী, কিছু ভিক্ষু-শ্রামণ ও আপামর জনসাধারণ মানুষ সামর্থ্য মোতাবেক যে যত টাকা পারে বা যে যেভাবে পারে সেই সহায় সম্বলহীন কঠিন রোগে আক্রান্ত রোগীদের সাহায্যের হাত বাড়িয়ে দেয় । সকল স্তরের মানুষের কাছ থেকে সাহায্য পেয়ে সেসব রোগীদের মধ্যে অনেকে সুস্থ হয়ে আগের মতো স্বাভাবিক হয়ে বাড়িতে ফিরেছে/ ফিরছে । আর কোনো কোনো রোগীদের আপ্রাণ চেষ্টা করেও বাঁচানো যায় না । যা হোক, তাদের এত সাহায্য করা সত্ত্বেও বাঁচাতে না পারা, সেটা তাদেরই কর্মের লিখন ।</p>
    <p class="txt">এখন প্রশ্ন হলো, সেসব কঠিন রোগে আক্রান্ত রোগীকে কিংবা খেটে খাওয়া অসহায় লোকদের দান বা সাহায্য করলে কি দাতাদের পুণ্য হবে ? অনেকের মনে এই প্রশ্নটি জাগতে পারে এবং জাগেও । কিছুদিন আগে একজন দায়ক আমার কাছে এই প্রশ্নটি করেছেন । তিনি আমাকে প্রশ্ন করেছিলেন, সে নাকি একজন জটিল রোগে আক্রান্ত রোগীকে কিছু টাকা দান করেছেন । তার মতো বহু মানুষ সেই রোগীকে সাহায্য দিয়েছেন । কিন্তু দুর্ভাগ্য! সে রোগীটি মারা যায় । এখন তার প্রশ্ন হলো, যেহেতু রোগীটি মারা গেছে, তার সেখানে পুণ্য হয়েছে কিনা ? তার কথা শুনে আমি বললাম, সে (রোগী) মারা গেলেও আপনার অবশ্যই পুণ্য হয়েছে । যে মুহূর্তে আপনি দান করেছেন, তখনই আপনার পুণ্য হয়ে গেছে । রোগী বেঁচে থাকুক বা মারা পড়ুক দান করলে দাতার অবশ্যই পুণ্য হয় । এখানে বাঁচা-মরার কোন প্রশ্নই আসে না । </p>
    <p class="txt">বুদ্ধ বলেছেন, ইতর প্রাণীদের দান করলেও পুণ্য হয়ে থাকে, আর মানুষের কথায় বা কি! তবে, তাদের দান করলে দানের ফলটি মহৎ হয় না । কারণ, তারা ন্যূনতম পঞ্চশীলগুলো পালন করতে পারে না । বুদ্ধ বলেছেন, শীলহীন ব্যক্তিদের দান করলে তেমন ফলদায়ক হয় না । (এই বিষয়ে আমি "দানের ফল কখন মহৎ হয়?" প্রবন্ধে বিস্তারিত উল্লেখ করেছি, সেটা পড়লে জানতে পারবেন) তবে সেসব কঠিন রোগে আক্রান্ত রোগী ও গরিব-দুঃখী খেটে খাওয়া অসহায় লোকদের সাহায্য করে পুণ্য কম হলেও যে যত পারে তাদের দান বা সাহায্য করা দরকার । অনেকে শুধু বিহারে বা ভান্তেদের দান করে থাকে। রোগী, গরিব-দুঃখীদের দান করে না । সামর্থ থাকা সত্ত্বেও তাদের (রোগীদের) সাহায্য না করা এক ধরনের অসামাজিকতা, দায়িত্বহীনতা, বিবেকহীনতা, নিষ্ঠুরতা ও অমানবিক পর্যায়ে পড়ে । অতএব, যে যত পারেন রোগী, গরিব-দুঃখীদের দান করুন এবং দান করা নিতান্ত আবশ্যক ।</p>
    <p class="txt">অনাথপিণ্ডিক শ্রেষ্ঠি বুদ্ধের প্রধান উপাসক হওয়া সত্ত্বেও তিনি রোগী, গরিব-দুঃখী অসহায় লোকদের দান দিতেন । শাস্ত্রে কথিত আছে, তিনি অসহায় দুস্থদের দান করতেন বলে, অনাথপিণ্ডিক অভিধাটি লাভ করেছেন । মানব সমাজে থাকলে প্রত্যেকের সেবামূলক কর্ম করা উচিত, যদি করার বা দেওয়ার মত সামর্থ্য থাকে । রোগী, গরিব-দুঃখীদের সাহায্য করলে একদিকে সামাজিকতা, মানবতা ধর্ম রক্ষা করা হয়, অন্যদিকে কিছু পুণ্যও লাভ করা যায় । সমাজে চলতে-ফিরতে হলে এবং একসাথে সহাবস্থানে বসবাস করতে চাইলে পারস্পরিক সাহায্য-সহযোগিতা জিনিসটি থাকা অত্যাবশ্যক । সমাজে সাহায্য-সহযোগিতা জিনিসটি না-থাকলে সমাজ কাঠামোটি ভেঙ্গে পড়ে । সমাজে তখন দেখা দেয় স্বার্থপরতা, আত্মকেন্দ্রিকতা, চুরি, নিষ্ঠুরতা, অরাজকতা ।</p>
    <p class="txt"><span>আজকাল অনেকে ভিক্ষুদের বদনাম করে ছাড়েন যে, ভিক্ষুরা নাকি তাদের দায়ক-দায়িকাদের বলে দেয় না</span><span>—</span><span> রোগী, গরিব-দুঃখী অসহায় লোকদের সাহায্য করতে । ভিক্ষুরা নাকি কেবল বিহার-মন্দির, কুটির উন্নয়নের জন্য বা নিজের জন্য দান দিতে উৎসাহিত করে । ভান্তেদের বিরুদ্ধে এই অভিযোগটি বিশেষ করে মানবতাবাদীরাই বেশি করে থাকে । আসলে তাদের অভিযোগটি পুরোপুরি ভিত্তিহীন এবং অবাস্তব । আজকে ভিক্ষুরা দায়ক-দায়িকাদের ধর্মদেশনা দিয়ে দানে উদ্বুদ্ধ করছেন বলে তো সেসব রোগী, গরিব-দুঃখী অসহায় লোকেরা কমবেশি সাহায্য পাচ্ছে । আমি নিজে আমার উপাসক-উপাসিকাদের প্রায় সময় দেশনায় বলে দিই</span><span>—</span><span>বিহারে, কুটির, ভিক্ষুদের দান করার পাশাপাশি রোগী, গরিব-দুঃখী ও খেটে খাওয়া অসহায় লোকদেরও সাধ্য মোতাবেক সাহায্য-সহযোগিতা করতে । আর যে ভিক্ষুরা টাকা-পয়সা ব্যবহার করে, তাদেরকেও দান করতে দেখা যায় । যদিও ভিক্ষুদের টাকা গ্রহণ করা ও গৃহীদের টাকা বা অন্যান্য জিনিস দান দেওয়া বিনয়ের দৃষ্টিকোণ থেকে অপরাধ হয় । এযাবত আমি কোন ভিক্ষুর মুখ থেকে এ কথাটি বলতে শুনিনি, কেবল বিহারে বা ভিক্ষুদের দান করবে, রোগী, গরিব অসহায় লোকদের দান বা সাহায্য করবে না । তবে, ভিক্ষুরা এ কথাটি প্রায় বলে থাকেন, বিহার-মন্দিরে বা শীলবান ভিক্ষুদেরকে দান করলে বেশি ফল হয়, শীলহীন ব্যক্তিদের দান করলে তেমন পুণ্য হয় না । সেভাবে বললে তো আমি ভিক্ষুদের কোন দোষ দেখি না । সেই কথাটি তো খোদ ভগবান বুদ্ধেরই কথা । বুদ্ধের বাণী প্রচার করা তো ভিক্ষুদের দায়িত্ব, নয় কি ?</span></p>
    <p class="txt">ভিক্ষুদের বিরুদ্ধে উক্ত অভিযোগটি স্রেফ বর্তমান যুগে করা হচ্ছে তা নয়, আড়াই হাজার বছর অধিক আগেও বুদ্ধের বিরুদ্ধে এই অভিযোগটি করা হয়েছিল । আসুন, তাহলে শুনি সেরূপ একটি সূত্রের সারসংক্ষেপ ।</p>
    <p class="txt"><span>এক সময় বৎসগোত্র নামে একজন পরিব্রাজক বুদ্ধের কাছে গিয়ে বন্দনা করে একপাশে বসে তথাগত বুদ্ধকে বললেন</span><span>—</span><span> "ভবৎ গৌতম, শুনেছি যে, আপনি নাকি এরূপ বলে থাকেন, "আমাকেই দান দেয়া উচিত, আমার শিষ্যদের দান দেয়া দরকার, অন্যদের দান করা উচিত নয়, আমাকে এবং আমার শিষ্যদের দান দিলে দানের ফল মহৎ হয়, অন্যদের দান দিলে ফল হয় না ।" ভবৎ গৌতম, যারা এরূপ বলে থাকেন তারা কি অসত্য উক্তি দ্বারা ভুল বিবরণ না দিয়ে সঠিকভাবে গৌতমের মতবাদ প্রচার করেন ? তারা কি নিজেদের মতবাদ ব্যাখ্যা করে থাকেন</span><span>—</span><span> যার ফলে নিজেদের চিন্তাধারা ব্যক্ত করতে গিয়ে নিজেরা হাসির পাত্র হয়ে থাকেন ? ভবৎ গৌতম, অবশ্য আমরা গৌতমের ব্যাপারে ভুল ব্যাখ্যা না দেওয়ার পক্ষপাতী ।" বৎসগোত্রের কথা শুনে বুদ্ধ বললেন</span><span>—</span><span> "বৎস, যারা এরূপ বলেন থাকেন তাদের বক্তব্যগুলো আমার চিন্তাধারা প্রসূত নহে । যা সত্য নয় মিথ্যা দিয়ে বিবৃত করে আমার সম্পর্কে তারা ভুল ব্যাখ্যা দিয়ে থাকেন ।</span></p>
    <p class="txt">প্রকৃতপক্ষে যে অন্যকে দান দিতে বাধা প্রদান করেন, তারা তিনটি বিষয়ে অন্তরায় সৃষ্টি করে থাকেন । সেগুলো কী কী? তিনি দাতাকে পুণ্যকর্মে বাধা দেন, গ্রহীতাকে দান গ্রহণে বাধা দেন এবং নিজেকে নিজে সম্পূর্ণ ধ্বংস করেন । যে ব্যক্তি অন্যকে দান করতে বাধা প্রদান করে সে তিনটি বিষয় কেড়ে নেয় । "বৎস, আমি ঘোষণা করতেছি যে, যদি কেউ ইতর (তির্যক) প্রাণীদের প্রতি হিতকামী হয়ে থালাবাসন ধোয়া পানি নিক্ষেপ করে তাদেরও পুণ্য উৎপন্ন হবে । আর মনুষ্যদের খাদ্য প্রদান করলে তো কথায় নেই । "বৎস, তবে, আমি এই কথাটি বলি, শীলবানের উদ্দেশ্যে প্রদত্ত দানের ফল মহৎ হয়, দুঃশীলকে দান দিলে তেমন ফল হয় না । (অ.নি.৩.৫৯.১) আশা করি, আমার আলোচ্য বিষয়বস্তুর সাথে সূত্রের মর্মার্থ বুঝতে পেরেছেন ।</p>
    <p class="txt">অতএব, সঠিকভাবে কোন কিছু না-বুঝে, না-জেনে আন্দাজে ভিক্ষুদের সম্পর্কে কিংবা ধর্ম বিষয়ে লেখালেখি, আলোচনা, সমালোচনা ও মন্তব্য করা উচিত নয় । সবকিছু যথার্থভাবে জেনে-শুনে, জ্ঞানযোগে বিচার-বিশ্লেষণ করে গঠনমূলক আলোচনা, সমালোচনা ও মন্তব্য করা বিধেয় । এতে নিজের, সমাজের ও জাতির মঙ্গল সাধিত হবে। </p>
    <p class="txt">সুতরাং, জীবিত থাকতে যে যেখানে পারেন, সেখানে ইচ্ছে মতো প্রসন্ন মনে দান বা সাহায্য করেন। অথবা যার যেই সাহায্য প্রয়োজন হয়, তাকে উদার চিত্তে সাহায্য-সহযোগিতা দিন, এবং অপরকেও সেই সৎকাজে উৎসাহিত, অনুপ্রাণিত করুন । বুদ্ধ বলেছেন, যে অপরকে দান বা সাহায্য করে তারই পুণ্য লাভ হয়ে থাকে, অন্যদের নয় । আর যে অন্যদের দানকর্মে বাধা প্রদান করে, তারই পাপ বা ক্ষতি হয়ে থাকে, অপরের নয় ।</p>
    <p class="txt"><span>প্রত্যেকের অন্তরে সত্যজ্ঞান জাগ্রত হোক</span><span>—</span><span>এই মঙ্গল কামনা করছি।</span></p>
    </div>
    <div class="react">
    </div>
    </div>
    <h1 class="title">দান সম্পর্কে বিবিধ বিষয়</h1>
    <div class="post_box">
    <div class="post_txt">
    <p class="txt">দান সম্পর্কিত সূত্রগুলো সূত্রপিটকের বিভিন্ন খণ্ডে বিভিন্নভাবে ছড়িয়ে ছিটিয়ে রয়েছে । এত বিশাল একটা সূত্রপিটকে সেই দানবিষয়ক সূত্রগুলো খুঁজে খুঁজে বের করে পড়া কিংবা জানা অনেক সময়ের ব্যাপার। তাই আমি সেই ছড়িয়ে-ছিটিয়ে থাকা সূত্রগুলো খুঁজে বের করে এক জায়গায় কুড়িয়ে এনেছি, যাতে পাঠকদের পড়ার, জানার সুবিধা হয়। আপনারা হয়তো এই সূত্রগুলো অনেক ধর্ম গ্রন্থে পাবেন। কিন্তু সেগুলো কোন নিকায় বা কোন পিটকীয় খণ্ড থেকে সংগ্রহ করা হয়েছে অধিকাংশই সূত্রের কোনো রেফারেন্স নেই। বর্তমান যুগে অনেকে রেফারেন্স না থাকলে বুদ্ধের বাণী বলে বিশ্বাস করতে চাই না। কতিপয় কু-তার্কিক আছে যারা সেগুলোকে ভিক্ষুদের বানোয়াট বলে উড়িয়ে দেয়। কিন্তু ত্রিপিটক থেকে রেফারেন্স দিলে তারা তেমন আর উচ্চবাচ্য করতে পারে না। তাদেরও তখন বিশ্বাস জন্মায় এগুলো খোদ বুদ্ধ কর্তৃক ভাষিত সূত্র। </p>
    <p class="txt">দান সম্বন্ধে এই সূত্র বা বিষয়গুলো প্রত্যেক বৌদ্ধদের জানা থাকার দরকার বা মনে রাখা উচিত । বিশেষ করে যারা নিত্য দান কর্ম সম্পাদন করেন, তাদের বেশি জানা বা মনে রাখা প্রয়োজন । জেনে, শুনে, বুঝে দান করলে দাতা বেশি ফলের অধিকারী হয় । তাই একজন দাতা কী রকম চরিত্র নিয়ে দান করে বা দান দেওয়ার সময় তার মনোচেতনা কীভাবে কাজ করে সেবিষয়ে আলোচনা ও শ্রেণিবিভাগ করা হয়েছে এই নিবন্ধে। তাহলে চলুন দেখি তাতে কী বলা হয়েছে। </p>
    <p class="txt">১. দাতার প্রকার ভেদ: </p>
    <p class="txt">অঙ্গুত্তর নিকায়ের পঞ্চম নিপাতের "সিংহসেনাপতি সূত্র" অর্থকথা মতে, দাতা তিন প্রকার । যেমন, দানপতি, দানসহায় ও দানদাস।</p>
    <p class="txt">দানপতি : যেসব দাতা নিকৃষ্ট খাদ্য-ভোজ্য পরিভোগ করে, নিম্নমানের জিনিস ব্যবহার করে। কিন্তু দান দেওয়ার সময় উত্তম উত্তম খাদ্য-ভোজ্য, নামী-দামি দানীয় সামগ্রী দান দেয়। তারা দানপতি বা শ্রেষ্ঠ দাতা নামে কথিত হন ।</p>
    <p class="txt"><span>দানসহায় : যারা যেরূপ খাদ্য-ভোজ্য পরিভোগ করে, দ্রব্যসামগ্রী ব্যবহার করে, দান দেওয়ার সময়ও সেরূপ দানীয় বস্তু দান করে থাকে</span><span>—</span><span> তাদেরকে দান সহায় দাতা বলে ।</span></p>
    <p class="txt">দানদাস : যারা নিজে উৎকৃষ্ট খাদ্য-ভোজ্য পরিভোগ করে, নামী-দামি জিনিস ব্যবহার করে, কিন্তু দান দেওয়ার সময় নিকৃষ্ট খাদ্য-ভোজ্য দান করে, নিম্নমানের দ্রব্যাদি দান দেয়, তারা "দান দাস" বা নিকৃষ্ট দাতা নামে অভিহিত হন ।</p>
    <p class="txt">যারা দানপতি ও দানসহায় দাতা তারা জন্মে জন্মে উত্তম উত্তম খাদ্য-ভোজ্য, দ্রব্য সামগ্রী লাভ করে থাকে । যারা দানদাস বা নিকৃষ্ট দাতা, তারা জন্মে জন্মে নিম্ন ও নিকৃষ্ট মানের খাদ্য-ভোজ্য, দ্রব্যসামগ্রী লাভ করে । যে যেমন কর্ম করে সে তেমন ফলের অধিকারী হয় ।</p>
    <p class="txt">২. সৎপুরুষ ও অসৎ পুরুষের দান দেওয়ার পার্থক্য: </p>
    <p class="txt">সৎপুরুষ দান : যারা সৎ পুরুষ তারা সুন্দররূপে দান করে, মন হতে দান করে, নিজ হস্তে দান করে, উৎকৃষ্ট বস্তু দান করে এবং কর্মফল বিশ্বাস করে দান দেয় । (অ.নি.৫.১৪৭) ।</p>
    <p class="txt">শুচি বস্তু দান দেয়, প্রণীত বস্তু দান করে, যথার্থ দান করে, যথাসময়ে দান করে, বিবেচনা করে দান করে, পুনঃপুন দান করে, দান দিয়ে চিত্তকে প্রশান্ত করে, দান দিয়ে আত্মপ্রসাদ লাভ করে। (অ.নি.৮.৩৭) ।</p>
    <p class="txt">শ্রদ্ধা করে দান করে, সুন্দররূপে দান করে, যথা সময়ে দান করে, মৈত্রী চিত্তে দান করে এবং আত্ম ও পরকে মর্মাঘাত না করে দান করে। (অ.নি.৫.১৪৮) । এই হলো সৎ পুরুষের দান ।</p>
    <p class="txt">অসৎপুরুষ দান : অসৎ পুরুষের দান মানে হচ্ছে, যারা অসুন্দররূপে দান করে, মন হতে দান দেয় না বা অগৌরবে দান করে, নিজ হস্তে দান করে না, নিকৃষ্ট বস্তু দান করে এবং কর্মফল বিশ্বাস করে দান করে না, তাদেরকে অসৎপুরুষ দান বলে । (অ.নি.৫.১৪৭)। আরো তিন প্রকার অসৎপুরুষ দান আছে, সেগুলো হলো: দান দিয়ে আফসোস করা, আত্মপ্রশংসা ও পরনিন্দা করে দান দেয়া এবং গ্রহীতাকে অশ্রদ্ধা করে দান করা। এই হলো অসৎপুরুষের দান।</p>
    <p class="txt">৩. সময়োপযোগী বা</p>
    <p class="txt">কালে দান: উপযুক্ত বা সঠিক সময়ে দান করাকে কালে দান বলে। কালে দান পাঁচ প্রকার। যেমন:</p>
    <ul class="list_">
    <p class="txt">১. আগন্তুক বা অতিথিকে দান দেয়া,</p>
    <p class="txt">২. গমিক বা গমনকারীকে দান দেয়া,</p>
    <p class="txt">৩. অসুস্থ ব্যক্তিকে দান দেয়া,</p>
    <p class="txt">৪. দুর্ভিক্ষের সময়ে দান দেয়া, এবং</p>
    <p class="txt">৫. যে-সকল নতুন শষ্য ও অগ্রফল উৎপন্ন হয়, তা প্রথমে শীলবান ভিক্ষুদেরকে দান দেয়া। (অ.নি.৫.৩৬) ।</p>
    </ul>
    <p class="txt">যারা কালে দান করে তারা জন্মে জন্মে যখন যেটা প্রয়োজন তখন সেটা লাভ করে।</p>
    <p class="txt">৪. দানের ইহ-পরকালের প্রত্যক্ষ সুফলের কথা:</p>
    <p class="txt">দান দিয়ে দাতা বহুজনের প্রিয় ও মনোজ্ঞ হয়, ধার্মিক ও সৎপুরুষেরা ভজনা করেন, সুনাম-যশ-কীর্তি চারিদিকে প্রচার হয়, গৃহীধর্ম থেকে বিচ্যুত হয় না ( অর্থকথা মতে গৃহী ধর্ম বলতে পঞ্চশীলকে বুঝানো হয়েছে), ক্ষত্রিয় পরিষদ, ব্রাহ্মণ পরিষদ, গৃহপতি পরিষদ ও ভিক্ষু পরিষদ, এই চার পরিষদ থেকে যে পরিষদে দাতা উপস্থিত হোক না কেন, নির্ভয়ে, নিঃসংকোচে ও উৎকন্ঠাহীন হয়ে পণ্ডিতের মত উপস্থিত হতে পারেন, এবং কায়ভেদে মৃত্যুর পর সুগতি স্বর্গলোকে উৎপন্ন হয়। (অ.নি.৫.৩৪-৩৫) । এই হলো দানের প্রত্যক্ষ সুফল।</p>
    <p class="txt">এখন কী দানে কী ফল লাভ হয়, সে বিষয়ে বলা হচ্ছে। যারা ভোজন দান করে তারা প্রতিগ্রাহক বা ভিক্ষুকে পাঁচটি বিষয় দান করে । সেগুলো হলো: আয়ু, বর্ণ, সুখ, বল ও প্রজ্ঞা। দাতা আয়ু দান করে দিব্য ও মনুষ্য আয়ু লাভ করে; বর্ণ দান করে সে দিব্য ও মনুষ্য বর্ণ (রূপ) লাভ করে; সুখ দানে সে দিব্য ও মনুষ্য সুখ লাভ করে; বল দানে দিব্য ও মনুষ্য বল লাভ করে; প্রজ্ঞা বা প্রতিভান দানে সে দিব্য ও মনুষ্য প্রজ্ঞা লাভ করে। (অ.নি.৫.৩৭) ।</p>
    <p class="txt"><span>একবার এক দেবতা বুদ্ধকে, প্রশ্ন করেছেন, কী দান করলে বল দাতা হন, কী দান করলে বর্ণ দাতা হন, কী দান করলে সুখদাতা হন, কী দান করলে চক্ষুদাতা হন, কীরূপে সর্বদাতা হন? প্রত্যুত্তরে দেবতাকে তথাগত বুদ্ধ বলেছেন</span><span>—</span><span> অন্নদানে বল দাতা হন, বস্ত্র দানে বর্ণ (সৌন্দর্য) দাতা হন, যান দানে সুখ দাতা হন, প্রদীপ দানে চক্ষু দাতা হন। যিনি ভাবনা কুটির দান করেন, তিনি সর্বদাতা হন এবং যিনি ধর্ম দেশনা করেন বা ধর্ম শিক্ষা দেন, তিনি অমৃত দাতা হন। (সং.নি.১.৪২)।</span></p>
    <p class="txt">যারা বুদ্ধ মূর্তি দান করেন, তারা জন্মে জন্মে জ্ঞানী, প্রভাবশালী হয়ে জন্ম গ্রহণ করেন এবং বোধিজ্ঞান লাভে হেতু হয়। যারা সংঘদান করেন, তারা জন্মে জন্মে বিপুল ভোগ সম্পত্তি অধিকারী হন। আর যারা অষ্টপরিষ্কার দান করেন, তারা জন্মে জন্মে ত্যজি, দীর্ঘ আয়ু সম্পন্ন, রূপবান হয়ে জন্ম গ্রহণ করেন এবং যে কোন একজন সম্যক সম্বুদ্ধ সাক্ষাত পেলে, তখন ঋদ্ধিময় প্রব্রজ্যা লাভ করেন।</p>
    <p class="txt"><span>কী দান করলে দিবারাত্রি পুণ্য হয়ে থাকে? এক সময় এক দেবতা বুদ্ধকে এভাবে প্রশ্ন করেছেন, কী দান করলে দিবারাত্রি পুণ্য বর্ধিত হয়? উত্তরে বুদ্ধ বলেছেন, যারা জনসাধারণের হিতার্থে ফুল ও ফলের বাগান তৈরী করেন, চৈত্য, চংক্রমণ স্থান, কুটির, গুহা, রাস্তা</span><span>—</span><span>যেখানে লোকজন বিশ্রাম করেন, সেখানে (সেস্থানে)ছায়াযুক্ত বৃক্ষ রোপন করেন, জন সাধারণের জন্য সেতু, জলছত্র (বর্তমান সময়ে টিউব ওয়েল), জলাশয় (পুষ্করিণী), পান্থনিবাস ( পথচারীদের বিশ্রামাগার) দান করেন, তাদের দিবারাত্রি সর্বদা পুণ্য বর্ধিত হয় । আর যারা এরূপ পুণ্যকর্ম করে দশ কুশলধর্ম পূরণ করে ধর্মেস্থিত থাকেন, সেই ধার্মিক শীলসম্পন্ন ব্যক্তিগণ স্বর্গবাসী হন । (সং. নি.১.৪৭)।</span></p>
    <p class="txt"><span>নিকৃষ্ট হোক বা উৎকৃষ্ট হোক, তা যদি অযত্ন সহকারে, অগৌরবের সহিত, অপ্রসন্ন মনে দান দেওয়া হয়, এবং এ দানের ফল আমি পাব না</span><span>—</span><span>এ ধারণায় দান দিলে, সেই কর্মের ফলে তার জন্মে জন্মে ভোগ-সম্পত্তি লাভ হলেও পরিভোগে চিত্ত রমিত হয় না, এবং স্ত্রী-পুত্র, কর্মচারীগণ তার কথা গ্রাহ্য করে না। অযত্ন ও অগৌরবে দান করার কৃতকর্মের ফলে এরূপই হয়ে থাকে ।</span></p>
    <p class="txt">অন্যদিকে দানীয় বস্তু হীন হোক বা শ্রেষ্ঠ হোক, তা যদি যত্ন সহকারে, গৌরবতার সহিত দান করা হয় এবং "এ দান কর্মের ফল ভবিষ্যতে পাব" এ ধারণায় দান করলে সে কর্মের ফলে দাতা জন্মে জন্মে প্রচুর পরিমাণে অন্ন-বস্ত্র, যান প্রভৃতি ভোগ্য কাম্যবস্তু লাভ করে, এবং স্ত্রী-পুত্র, দাস-দাসীরাও তার আদেশ, উপদেশ শ্রবণ করে, মেনে চলে। তার কারণ কী ? সম্মান ও গৌরবতার সহিত কৃত দান কর্মের ফল এরূপই হয়ে থাকে । ( অ.নি.৮.২০) ।</p>
    <p class="txt">৫. পরিবার সম্পত্তি লাভের উপায়:</p>
    <p class="txt">পরিবার সম্পত্তি বলতে বুঝায় যাদের আত্মীয়-স্বজন, জ্ঞাতি-গোষ্ঠীরা ধনী, শিক্ষিত ও প্রভাবশালী। কে বা কারা এই পরিবার সম্পদ লাভ করে আর কে লাভ করে না ? </p>
    <p class="txt">যে নিজে দান দেয়, কিন্তু অপরকে দানে উৎসাহিত করে না, সেই দাতা জন্মে জন্মে যেখানে জন্ম গ্রহণ করে, সেখানে ভোগ-সম্পত্তি লাভ করে বটে, কিন্তু তার আত্মীয়-স্বজনেরা গরিব, প্রভাব-প্রতিপত্তিহীন হয় । </p>
    <p class="txt">যে অন্যকে দানে উৎসাহিত করে কিন্তু নিজে দান দেয় না, সেই কর্মফলে তার আত্মীয়-স্বজন, জ্ঞাতিবর্গ ধন-সম্পদশালী হয়, কিন্তু সে ভোগসম্পত্তিহীন দরিদ্র কূলে জন্মগ্রহণ করে।</p>
    <p class="txt">যে নিজেও দান দেয় না, তেমনি অপরকেও দানে উদ্বুদ্ধ করে না, সেই পাপকর্মের ফলে সে উভয়দিক হতে বঞ্চিত হয় অর্থাৎ নিজেও অত্যন্ত গরিব কূলে জন্ম গ্রহণ করে এবং তার আত্মীয়-স্বজনেরাও হীন, নীচ ও গরিব হয়ে থাকে। </p>
    <p class="txt"> আর যে নিজেও দান করে তেমনি অপরকেও দানে উৎসাহিত, অনুপ্রাণিত করে, সেই পুণ্যফলে সে যেখানে জন্ম গ্রহণ করে, সেখানে নিজেও অগাধ ভোগ-সম্পত্তির লাভ করে থাকে, তেমনি তার জ্ঞাতি-গোষ্ঠিরাও অর্থশালী, প্রভাবশালী হয় । </p>
    <p class="txt">মহাজ্ঞানী সারিপুত্র ভান্তে এই দেশনাটি রাজগৃহে অবস্থান কালে পুণ্যকামী উপাসক-উপাসিকাদের উদ্দেশ্যে প্রদান করেছিলেন। ( ধর্মপদ অর্থকথা.৮-৯।</p>
    <p class="txt">অতএব, অনির্বাণকাল অবধি ভোগ সম্পদ আর পরিবার সম্পদ উভয় সম্পত্তি যেন লাভ করতে পারেন, নিজেও দান করুন এবং অপরকেও দানে উৎসাহিত করুন ।</p>
    <p class="txt"><span>কার</span><span> </span><span>প্রার্থনা</span><span> </span><span>সফল</span><span> </span><span>হয়</span><span>?</span></p>
    <p class="txt">দান করার পর বিভিন্ন জনে বিভিন্ন কিছু পাবার আকাঙ্খা বা প্রার্থনা করতে দেখা যায়। কেউ ধনী কূলে যাবার প্রার্থনা করে; কেউ নিরোগী, সুঠাম দেহ ও দীর্ঘ আয়ু প্রার্থনা করে; কেউ সৌন্দর্য প্রার্থনা করে; কেউ ধার্মিক ও শিক্ষিত পিতামাতা প্রার্থনা করে; কেউ রাজা-মন্ত্রী, দেবরাজ ইন্দ্র, চক্রবর্তী রাজা প্রার্থনা করে; কেউ প্রতিরূপ দেশ, কেউ স্বর্গে যাবার প্রার্থনা করে; কেউ কেবল দুঃখমুক্তি নির্বাণ প্রার্থনা করে থাকে। একমাত্র শেষোক্ত প্রার্থনাটি খাঁটি, মহৎ এবং বুদ্ধ প্রশংসিত। বাকিগুলো সংসার যাত্রাকে দীর্ঘ করা মাত্র। এভাবে দাতারা দান করে নানাকিছু প্রার্থনা করে থাকে। </p>
    <p class="txt">তবে যে যাই প্রার্থনা করুক না কেন, সকল প্রার্থনাগুলো সফল ও সার্থক করতে চাইলে প্রত্যেক দাতাদের অবশ্যই শীল পালন করতে হবে। বুদ্ধ বলেছেন, একমাত্র শীলবান দায়ক-দায়িকাদের প্রার্থনা সফল ও সার্থক হয়ে থাকে, এবং তারাই দানের ফলটি পরিপূর্ণভাবে ভোগ করতে পারেন। দুঃশীল দায়ক-দায়িকাদের প্রার্থনা কখনও সফল হয় না। (অ.নি.৮.৩৫)</p>
    <p class="txt">অতএব, দান করে যে যাই প্রার্থনা করেন কেন, প্রার্থনাটি সফল ও সার্থক করতে হলে কিংবা দানের ফলটি ভবিষ্যতে অন্তরায়হীনভাবে সুখে পরিভোগ করতে চাইলে দান করার পাশাপাশি দাতাদের অবশ্যই বুদ্ধের দেশিত পঞ্চশীলগুলো যথাযতভাবে পালন করবেন। শীলই একমাত্র দাতার দানের ফলটি সুরক্ষা করে বা গিরা দিয়ে থাকে।</p>
    </div>
    <div class="react">
    </div>
    </div>
    <h1 class="title">প্রত্যেকের দান করা কর্তব্য</h1>
    <div class="post_box">
    <div class="post_txt">
    <p class="txt">দান কাকে বলে?</p>
    <p class="txt">দান অর্থ নিঃস্বার্থভাবে নিজের সম্পত্তি ত্যাগ করে অপরকে প্রদান করলে, তাকে দান বলে । দান একটি মহৎ কুশল কর্ম । মানুষ যে সকল উত্তম ও কল্যাণকর কাজ করে, দান তার মধ্যে অন্যতম। বৌদ্ধধর্মে "দান" অনন্য স্থান অধিকার করে আছে । বৌদ্ধ ধর্মে যত প্রকার কুশল কর্মের কথা বলা হয়েছে সেগুলো সারসংক্ষেপ করলে কেবল দান, শীল, ভাবনাই পাওয়া যায় । তাই দান, শীল, ভাবনা-এ তিন প্রকার কুশল কর্মের মধ্যেই বৌদ্ধ ধর্ম প্রতিষ্ঠিত। </p>
    <p class="txt">দশ পারমীর মধ্যে প্রথম পারমীটা হল দান পারমী । বোধিসত্ত্বগণ কোন একজন সম্যক সম্বুদ্ধ থেকে বুদ্ধাঙ্কুর বরপ্রাপ্ত হবার পর সর্বাগ্রে দান পারমীটা পূরণ করে থাকেন । (বুদ্ধবংশ.১.১৬)।</p>
    <p class="txt">সম্যকসম্বুদ্ধ, পচ্চেক বুদ্ধ, শ্রাবক বুদ্ধগণ বোধিজ্ঞান লাভের ভূতপূর্বে জন্মে-জন্মান্তর অগাধ দান দিয়ে থাকেন । পিটকে ভূরি ভূরি প্রমাণ আছে, দান দিয়ে মানুষ জন্মে জন্মে ভোগ-সম্পত্তি অধিকারী হয়েছে । শুধু তা নয়, দান দুঃখমুক্তি নির্বাণ প্রত্যক্ষকরণেরও সহায়তা করে থাকে । বুদ্ধ বলেছেন, যারা মাৎসর্য পরায়ণ, কৃপণ ও প্রমাদ বহুল তারা দান করতে পারে না । পুণ্যবান, প্রজ্ঞাবান ব্যক্তিদের প্রত্যেকের দান করা উচিত । (সং.নি.১.৩২)</p>
    <p class="txt">বুদ্ধ আরো বলেছেন, বাড়ীতে আগুন লাগলে সেই ঘর থেকে যে সমস্ত বস্তুসমূহ বের করে পারা যায় কেবল সেগুলো বাড়ী মালিকের উপকারে আসে; কিন্তু যেগুলো পুড়ে ছাই হয়ে যায় সেই বস্তুগুলো কোনো কাজে আসে না । ঠিক তদ্রুপ এ জগৎটাও জড়া-মৃত্যুর আগুনে সতত প্রজ্জ্বলিত । এই জলন্ত সংসার থেকেই নিজ সম্পদ দান দিয়ে পুণ্যসম্পত্তিকে বের করে নেওয়া উচিত । যা দান করা হয় শুধু সেগুলো সুরক্ষিত থাকে । যে বস্তুগুলো দান করা হয় না, সেগুলো অরক্ষিত থাকে । কারণ, সেগুলো চোরেরা হরণ করতে পারে, রাজা (সরকার) বাজেয়াপ্ত করতে পারে, আগুনে দগ্ধ হয়ে এবং নানা কারণে বিনষ্ট হয়ে যেতে পারে। তাছাড়া মৃত্যুকালে সেই সম্পত্তিগুলো শরীরের সাথে সাথে ত্যাগ করতে হয় । এসব জ্ঞাত হয়ে পণ্ডিত ব্যক্তিরা জীবিত থাকতে সম্পত্তিগুলো নিজেও ভোগ করে আর সাধ্যানুসারে সাধু-সন্ন্যাসী এবং গরিব-দুঃখীদের দান করেন । দাতা দানের কুশল কর্ম জনিত কারণে মরণের পর আনন্দের সাথে স্বর্গে গমন করেন । (সং.নি.১.৪১) </p>
    <p class="txt"><span>বুদ্ধ দানের ফল ব্যাখ্যা করতে গিয়ে বলেছেন</span><span>—</span><span> "হে ভিক্ষুগণ, দানের ফল সম্বন্ধে আমি যেরূপ জানি, মনুষ্যগণ যদি সেরূপ জানতো, তাহলে তারা দান না দিয়ে ভোজন করতো না, এবং তাদের চিত্তও কার্পণ্য মল দ্বারা অধিগ্রীহিত হতো না । যারা দানের ফল সম্বন্ধে অবগত, তারা প্রতিগ্রাহক (দান গ্রহীতা) বিদ্যমান থাকলে দান না দিয়ে আহার করা উচিত নয় । মনুষ্যগণ আমার মতো দানের ফল সম্বন্ধে জানে না বলে, তারা দান না দিয়েই ভোজন করে। (ইতিবু.১.২৬) ।</span></p>
    <p class="txt">অর্থ-সম্পদ ছাড়া কোন মানুষ সুখভোগ করতে পারে না । মানুষ দানের ফলে হয় ধনী-মহাধনী ও অমিত ভোগসম্পত্তির অধিকারী। বর্তমান সময়ে যারা বড় বড় জমিদার, কোটি কোটি অর্থ-সম্পদের মালিক ও শিল্পপতি ও বিশাল বিশাল ইমারতের অধিকারী, তারা নির্ঘাত পূর্বজন্মে প্রচুর দান দিয়ে বর্তমানে সেই অঢেল ভোগ সম্পত্তির অধিকারী হয়েছেন । পূর্বজন্মের দান পারমী ইহকালে মনুষ্যগণকে বিপুল সম্পত্তি মালিক হবার সহায়তা করে থাকে । যাদের অতীত জন্মের দান জনিত পুণ্য সঞ্চয় আছে তারা বুদ্ধশাসনে ভিক্ষু হলেও প্রচুর দান পেয়ে থাকে। তাদের চারি প্রত্যয়ের কোন অভাব হয় না । যারা পূর্ব জন্মে কোনো দান করেন নি, তারা ইহজন্মে হীন, নীচ দরিদ্র কুলে জন্ম গ্রহণ করেন । ঘর-বাড়ি হয় জীর্ণশীর্ণ । গরিব ঘরে জন্ম হলে অর্থ-সম্পদ অভাবে মনুষ্য সুখ থেকে বঞ্চিত হয় এবং অত্যন্ত দুঃখী, দুর্মনা হয়ে জীবন যাপন করেন । যাদের অতীত জন্মের দানের ফল নেই তারা ভিক্ষু হলেও দান বা চারি প্রত্যয় ঠিকমত পায় না । আর ঠিকমত চারি প্রত্যয় না পেলে যেকোন ভিক্ষুর ব্রহ্মচর্যা রক্ষা করা কঠিন হয়ে পড়ে এবং শীল পালনে, ধ্যান-ভাবনা অনুশীলনেও অন্তরায় হয় ।</p>
    <p class="txt"><span>এক সময় প্রেসেনজিৎ রাজার বোন রাজকন্যা সুমনা পাঁচশত রাজকুমারী কর্তৃক পরিবৃতা হয়ে পাঁচশত রথের মাধ্যমে ভগবান বুদ্ধের নিকট উপস্থিত হন । বুদ্ধকে বন্দনা করে একপার্শ্বে বসে রাজকুমারী সুমনা ভগবান বুদ্ধকে এরূপ জিজ্ঞেস করলেন</span><span>—</span><span> "ভান্তে, মনে করুন, ভগবানের দুইজন গৃহী শিষ্য (শ্রাবক) সমশ্রদ্ধা, সমশীল ও সমপ্রজ্ঞা সম্পন্ন। কিন্তু একজন দান করে, অপর জন দান করেন না। যদি তারা মরণের পর সুগতি স্বর্গলোকে উৎপন্ন হয়, তাহলে তাদের কী হবে ভান্তে ? সেখানে সেই দেবতাদের মধ্য কোনো পার্থক্য, বৈসাদৃশ্য থাকবে কি ? বুদ্ধ বললেন, "অবশ্যই থাকবে, সুমনা । সুমনা, সেই দেবত্বপ্রাপ্ত দায়ক অপর অদায়ককে পাঁচটি বিষয়ের দ্বারা প্রভাব বিস্তার করবে। যেমন, দিব্য আয়ু, দিব্য বর্ণ, দিব্য সুখ, দিব্য যশ-খ্যাতি ও দিব্য আধিপত্য ।</span></p>
    <p class="txt">সুমনা আবার বুদ্ধকে জিজ্ঞেস করলেন, "যদি ভান্তে, তারা সেখান থেকে চ্যুত হয়ে ইহলোকে মনুষ্যকুলে আসে, তাহলে কী ভান্তে সেই মানুষদের মধ্যে কোন পার্থক্য থাকবে ? বুদ্ধ বললেন, অবশ্যই থাকবে, সুমনা । সুমনা, সেই মানবত্ব প্রাপ্ত দায়ক অপর অদায়ককে পঞ্চবিধ বিষয়ের দ্বারা অতিক্রম করবে। যেমন, মনুষ্য আয়ু, মনুষ্য বর্ণ (রূপ), মনুষ্য সুখ (ভোগ সম্পত্তি), মনুষ্য যশ-খ্যাতি ও মনুষ্য প্রভাব-প্রতিপত্তি (আধিপত্য)।</p>
    <p class="txt">'যদি ভান্তে, তারা আগার হতে অনাগারিক রূপে ভিক্ষু হয়; তাহলে কী ভান্তে সেই ভিক্ষুদের মধ্যেও কোনো পার্থক্য, বৈসাদৃশ্য থাকবে? ভগবান বললেন, অবশ্যই থাকবে, সুমনা। সুমনা, সেই প্রব্রজিত দায়ক অপর অদায়ক প্রব্রজিকে পাঁচটি বিষয়ের দ্বারা অতিক্রম করবে । যেমন: সে চীবর, পিণ্ডপাত, গ্লান,প্রত্যয়-ভৈষজ্য বা প্রয়োজনীয় বস্তু কারো কাছে যাঞ্ছা করতে প্রয়োজন হবে না, অনায়াসে দান পেয়ে যাবে এবং সে যে-সকল সব্রহ্মচারীদের সাথে অবস্থান করে, তারাও তার সাথে মনোজ্ঞ আচার-আচরণের মাধ্যমে মেলামেশা করে; কদাচিৎ অমনোজ্ঞ নহে। পুনঃপুন মনোজ্ঞ বাককর্মের দ্বারা মেলামেশা করে, দানীয় বস্তু দান দেয়, কদাচিৎ অমনোজ্ঞ নহে ।</p>
    <p class="txt"><span>সুমনা, সেই প্রব্রজিত দায়ক অপর অদায়ক প্রব্রজিতকে এই পঞ্চবিধ বিষয়ে অতিক্রম করে । ভান্তে, যদি তারা উভয়েই অর্হত্বপ্রাপ্ত হয়, তাহলে কী ভান্তে, সেই অর্হত্বপ্রাপ্তদের মধ্যেও কোনো পার্থক্য, বৈসাদৃশ্য থাকবে? "এক্ষেত্রে, সুমনা, আমি বলছি যে তাঁদের মধ্যে আর কোন বৈসাদৃশ্য থাকবে না । কেননা, এখানে বিমুক্তির সাথে বিমুক্তির তুলনা করা হচ্ছে । (সকল অর্হৎদের কাছে বিমুক্তি রস একই) সুমনা বুদ্ধের কাছ থেকে তাঁর প্রশ্নের যথাযত উত্তর পেয়ে বললেন</span><span>—</span><span> "ভান্তে, আশ্চর্য! অদ্ভুত! ভান্তে, দান এবং পুণ্যকর্ম সম্পাদনহেতু তারা (দাতারা) দেবকায় প্রাপ্ত হলেও সাহায্য ও দান পায়, শ্রেষ্ঠ হয় । মানব হয়ে জন্মধারণ করলেও সাহায্য ও দান পায় এবং প্রব্রজিত হলেও সাহায্য ও দান পায়। (অ.নি.৫.৩১.১)</span></p>
    <p class="txt">এই সূত্র থেকেও বুঝা যায়, দান দেয়া প্রতিটি ব্যক্তির নিতান্তই প্রয়োজন আছে। দান মনুষ্য সম্পত্তি, দেবসম্পত্তি ও নির্বাণ সম্পত্তির উৎপত্তির সহায়তা করে । সুতরাং আপনার সুন্দর জীবন গঠনে সাধ্য অনুযায়ী দান করুন, দান করতে অপরকেও উৎসাহিত করুন।</p>
    </div>
    <div class="react">
    </div>
    </div>
    <h1 class="title">কোশলরাজ প্রসেনজিতের ষোলটি দুঃস্বপ্ন</h1>
    <div class="post_box">
    <div class="post_txt">
    <p class="txt">মহারাজের স্বপ্নগুলো ও বুদ্ধের স্বপ্নের ব্যাখ্যামূলক দেশনাটি খুব মনোযোগ দিয়ে পড়ুন। বর্তমানে আমি কিন্তু অধিকাংশ স্বপ্নের প্রতিফলন দেখতে পাচ্ছি</p>
    <p class="txt">সূচনা: এক সময় কোশলরাজ প্রসেনজিৎ গভীর রাত্রে পরপর ষোলটি ভয়ানক দুঃস্বপ্ন দেখে ভীত, ত্রাসিত হয়ে ঘুম থেকে জাগ্রত হন। মরণ ভয়ে সারারাত আর ঘুম যেতে পারলেন না। সকালে পুরোহিত ব্রাহ্মণদের কাছে গিয়ে সব স্বপ্নের বিবরণ দিলেন। মহারাজের সকল স্বপ্নের বৃত্তান্ত শুনে ব্রাহ্মণেরা বললেন, 'মহারাজ, আপনার স্বপ্নগুলো খুব অমঙ্গলজনক। এই ধরনের স্বপ্নের ইঙ্গিত অর্থ—রাজ্য নাশ, জীবন অন্তরায় ও ভোগ সম্পত্তি পরিহানি। এ তিনটির থেকে যে কোনো একটি ঘটতে পারে। এর প্রতিকার ক্ষমতা আমাদের আছে। আপনার চিন্তার কোনো কারণ নেই, মহারাজ। কীভাবে প্রতিকার করা যায় রাজা জিজ্ঞেস করলে, ব্রাহ্মণেরা বললেন, যজ্ঞ পূজা করতে হবে। ঠিক আছে আপনারা তৈরী হয়ে যান, আমি সব ব্যবস্থা করে দেবো বলে রাজা পুরোহিত ব্রাহ্মণদের আশ্বাস দিলেন। রাজার আশ্বাসের কথা শুনে ব্রাহ্মণেরা আনন্দে আত্মহারা হলেন। যজ্ঞপূজা দেওয়ার জন্য চতুষ্পদ জন্তু ও শত শত নিরীহ প্রাণী দাবির পাশাপাশি আরও "এই চাই সেই চাই" বলে রাজার নিকট পুরোহিত ব্রাহ্মণেরা আসা-যাওয়া করতে আরম্ভ করলেন। অগ্রমহিষী মল্লিকাদেবী ব্রাহ্মণদের গতিবিধি দেখে রাজার কাছে গিয়ে জিজ্ঞেস করলেন— ব্রাহ্মণেরা আজ এত ঘন ঘন যাতায়াত করছেন কেন? রাজা তাঁর প্রিয় মহারাণীকে ষোলটি দুঃস্বপ্নের আদ্যেপ্রান্ত সব কথা খুলে বললেন। রাজার দুঃস্বপ্নের বয়ান শুনে বিজ্ঞা রাণী বললেন, 'মহারাজ, আপনি ত্রিলোকশ্রেষ্ঠ ভগবান বুদ্ধের কাছে গিয়ে আপনার স্বপ্নের অর্থ জেনে আসুন বলে, রাণী পরামর্শ দিলেন, এবং রাজা মহারাণীর সুপরামর্শে তথাগত বুদ্ধের কাছে গিয়ে সকল দুঃস্বপ্ন ও যজ্ঞপূজার প্রস্তুতির কথা বর্ণনা করলেন। রাজা প্রসেনজিতের স্বপ্নের বিবরণ শুনে তথাগত বুদ্ধ বললেন, 'মহারাজ, আপনার স্বপ্নের উত্তর তথাগত ব্যতীত কারোর সাধ্য নেই ব্যাখ্যা করার। আপনাকে ব্রাহ্মণেরা যা বলেছে, সেটা তাদের খাদ্য-ভোজ্য ও ধন-সম্পত্তি লাভের উদ্দেশ্য করেছে। রাজা দেরি না করে ভগবান বুদ্ধের নিকট স্বপ্নের অর্থ ব্যাখ্যা করার জন্য প্রার্থনা করলেন। অতঃপর রাজার প্রার্থনায় সকল স্বপ্নের মর্মার্থ তথাগত বুদ্ধ ব্যাখ্যা করতে আরম্ভ করলেন।</p>
    <p class="txt">প্রথম স্বপ্ন ও ফলাফল:</p>
    <p class="txt">প্রভু, দেখলাম কালোবর্ণের চারটি বৃষ চারদিক থেকে এসে রাজ ময়দানে যুদ্ধ করতে প্রস্তুত হলো। বৃষদের যুদ্ধ দেখার জন্য বহুলোক সমাগত। কিন্তু বিনা যুদ্ধে তারা ক্ষান্ত হয়ে গেলেন, এর হেতু কি?</p>
    <p class="txt">ভগবান— 'মহারাজ, এ স্বপ্নের ফল আপনার ও আমার জীবদ্দশায় ঘটবে না, ভবিষ্যতে ঘটবে। এতে আপনার কোনো অন্তরায় হবে না। 'মহারাজ, ভবিষ্যতে রাজা-মন্ত্রীরা হবে কৃপণ ও অধার্মিক এবং মনুষ্যগণও অসৎপথে বিচরণ করবে, জগতে অধোগতি হবে; তখন কুশলের ক্ষয়, অকুশলের উভ্যুদয় ঘটবে। সেই পাপের ফলে নিয়মিত বৃষ্টিপাত হবে না, অসময়ে বৃষ্টিপাতের কারণে খাদ্য-শষ্য নষ্ট হয়ে যাবে, দেশে দুর্ভিক্ষ, মহামারী রোগ দেখা দেবে, চারদিকে মেঘ উঠবে, ঘেমগর্জনে বিদ্যুৎ চমকাবে, মনে হয় যেন এখন বৃষ্টি হবে। কিন্তু বৃষ্টি হতে না হতে বিনাযুদ্ধে বৃষদের প্রস্থানের ন্যায় আকাশে উদিত মেঘসমূহ চলে যাবে। এতে আপনার ক্ষতি হবে না। এবার দ্বিতীয় স্বপ্ন বলুন ।</p>
    <p class="txt">দ্বিতীয় স্বপ্ন ও ফল:</p>
    <p class="txt">প্রভু, দেখলাম ছোট ছোট গাছগুলো এক বিঘত কিংবা দেড় বিঘত বৃদ্ধি পেতে না পেতে ফুল ও ফল প্রসব করল, এর কারণ কি?</p>
    <p class="txt">ভগবান— মহারাজ, ভবিষ্যতে সমাজের দুরবস্থায় মানুষ হবে অল্প আয়ু, হবে তীব্র কাম রাগী; অল্প বয়সে মেয়েরা হবে ঋতুমতী (মাসিক) ও গর্ভধারিণী এবং অপ্রাপ্ত বয়সে বিবাহ বন্ধনে আবদ্ধ হয়ে পুত্র-কন্যা প্রসব করবে; এক বিঘত ছোট গাছের ফুলের ন্যায় তাদের ঋতুভাব এবং ফলের ন্যায় পুত্র-কন্যা জন্ম দেবে। তাদের থেকে অল্প আয়ু সম্পন্ন ও রোগাক্রান্ত পুত্র-কন্যা জন্ম হবে। এতে আপনার কোনো অমঙ্গল হবে না। এবার তৃতীয় স্বপ্নের কথা বলুন।</p>
    <p class="txt">তৃতীয় স্বপ্ন ও ফল:</p>
    <p class="txt">প্রভু, দেখলাম গাভীরা সদ্যপ্রসূত বাছুরের দুধপান করছে, এর কারণ কি?</p>
    <p class="txt">ভগবান— 'মহারাজ, ভবিষ্যতে যখন বয়োজ্যোষ্ঠদের সম্মান নষ্ট হবে, তখন এ সব ঘটবে। পুত্র-কন্যা ও পুত্রবধুরা মাতাপিতার প্রতি, শ্বশুর-শাশুড়ির প্রতি শ্রদ্ধাহীন হবে, মাতাপিতা ও শ্বশুর-শাশুড়ি সক্ষম থাকতে নির্লজ্জভাবে স্বয়ং সংসারের ভার গ্রহণ করবে। ইচ্ছা হলে মাতাপিতা ও শ্বশুর-শাশুড়িদের খাদ্য-বস্ত্র দেবে, ইচ্ছা না হলে দেবে না। ঘরের সমস্ত ক্ষমতা পুত্র ও পুত্রবধুদের হাতে থাকবে। গুরুগণেরা বাড়ীতে কোনো খবরদারি করতে পারবে না। কাজেই পিতামাতা ও শ্বশুর-শাশুড়িরা নিরুপায় হয়ে বাচ্চার দুগ্ধপায়ী গাভীর ন্যায় পুত্র ও পুত্রবধুর কৃপাধীন হয়ে জীবন ধারণ করতে হবে। এতে আপনার জীবদ্দশায় ঘটবে না। এবার চতুর্থ স্বপ্ন বলুন।</p>
    <p class="txt">চতুর্থ স্বপ্ন ও ফল:</p>
    <p class="txt">প্রভু, দেখলাম শক্তিশালী গোরু থাকা সত্ত্বেও লোকেরা গোরু গাড়ীতে দুর্বল গোরুদেরকে সংযোজন করল। ফলে গোরু গাড়ীকে দুর্বল গোরুরা টানতে অক্ষম হয়ে গোরু গাড়ীটি আর অগ্রসর হতে পারলো না, এর অর্থ কি?</p>
    <p class="txt">মহারাজ, ভবিষ্যতে রাজা-মন্ত্রীরা যখন অধার্মিক হবে, তখন এ অবস্থা ঘটবে। রাষ্ট্র পরিচালনায়, সমাজ পরিচালনায় পণ্ডিত, দক্ষ, কুশলী ও কর্মঠ ব্যক্তির পরিবর্তে মূর্খ, অদক্ষ ও অধার্মিক ব্যক্তিরা নিয়োগপ্রাপ্ত হবে। তাঁরা যথাযতভাবে রাষ্ট্র ও সমাজ পরিচালনা করতে সক্ষম হবে না। ফলে দেশে, সমাজে বিশৃংখলা দেখা দেবে, অরাজকতা সৃষ্টি হবে। বৃদ্ধ, জ্ঞানী-পণ্ডিত ব্যক্তিরা আত্মসম্মান হানির ভয়ে নীরব ভুমিকা পালন করবে। গোরু গাড়ী টানতে দুর্বল গোরুর ন্যায় রাষ্ট্র পরিচানায় নিয়োজিত হবে মূর্খ, অদক্ষ, অধার্মিক ব্যক্তিরা। বলবান গোরুর ন্যায় বৃদ্ধ, জ্ঞানী-পণ্ডিত ব্যক্তিরা। এতে আপনার কোনো ক্ষতি হবে না। এবার পঞ্চম স্বপ্ন বলুন।</p>
    <p class="txt">পঞ্চম স্বপ্ন ও ফল:</p>
    <p class="txt">প্রভু, দেখলাম একটি অশ্বের দুই দিকে দুটো মুখ। লোকে দুই মুখেই গাস দিচ্ছে এবং অশ্বও দুই মুখে গাস খাচ্ছে, এর অর্থ কি?</p>
    <p class="txt">মহারাজ, এ ঘটনাও ভবিষ্যতে অধার্মিক রাজার সময়ে ঘটবে। অনাগতে অধার্মিক মূর্খ রাজা-মন্ত্রীগণ পাপী ও লোভী ব্যক্তিকে বিচারপতি নিযুক্ত করবেন। তাঁরা বিচার আসনে বসে বাদী-বিবাদী উভয় পক্ষের নিকট থেকে ঘুষ গ্রহণ করবে। স্বপ্নে দেখা দু'মুখে অশ্ব গাস খাওয়ার ন্যায় বিচারপতি ও আইনজীবিরা উভয় পক্ষ থেকে ঘুষ খাবে। ফলে কেউ সুবিচার পাবে না। এতে আপনার ক্ষতি হবে না। এবার ষষ্ঠ স্বপ্ন বলুন।</p>
    <p class="txt">ষষ্ঠ স্বপ্ন ও ফল:</p>
    <p class="txt">প্রভু, দেখলাম লোকে বহু মূল্যবান সুবর্ণ পাত্রে একটি বৃদ্ধ শৃগালকে মূত্র ত্যাগ করতে অনুরোধ করল এবং শৃগালও দামি সুবর্ণ পাত্রে মূত্র ত্যাগ করল, এর অর্থ কি?</p>
    <p class="txt">ভগবান— মহারাজ, এর ফলও ভবিষ্যতে ঘটবে। অনাগতে অধার্মিক রাজা-মন্ত্রীগণ প্রাচীন সম্মানিত বংশের লোকদের নানা কারণে অসম্মান ও অপদস্ত করবে, সম্মান প্রদর্শন করবে না। মূর্খ ও অকুশীন অধার্মিক মানুষের সংখ্যা বাড়বে, কুলীন ও ধার্মিক মানুষের সংখ্যা কমে যাবে। দুষ্ট ও নিম্ন শ্রেণীর লোকেরা সম্পদশালী হবে। কুলীন বংশের লোকেরা জীবন ধারণের স্বার্থে নীচ লোকের নিকট শরণাপন্ন হবে এবং তাদের নিজ নিজ কন্যাগণকে বিবাহ দেবে; নীচ লোকের সহবাসে কুলীন কন্যাগন মর্যাদা হারাবে। যেমন বহুমূল্যবান পাত্রে শৃগাল প্রস্রাব করা সদৃশ। এতে আপনার ক্ষতি হবে না। এবার সপ্তম স্বপ্ন বলুন।</p>
    <p class="txt">সপ্তম স্বপ্ন ও ফল:</p>
    <p class="txt">প্রভু, দেখলাম একজন লোক বেঞ্চে বসে রজ্জু পাকাচ্ছে, এটা প্রস্তুত হওয়া মাত্রই বেঞ্চের নীচে অবস্থানরত একটা ক্ষুধার্ত শৃগালী লোকটার অজ্ঞাতসারে ওটা খেয়ে ফেলছে, এর অর্থ কি?</p>
    <p class="txt">ভগবান— মহারাজ, এটাও ভবিষ্যতে ঘটবে। অনাগতে নারীগণ পুরুষের সঙ্গ অভিলাষ করবে, তাঁরা হবে সুরাপায়ী, অলংকার লোভী, বিলাসী ও আমিষ ভোজী। সেই দুঃশীল, দুরাচারী স্ত্রীলোকেরা স্বামীর কামানো টাকা, সঞ্চিত সম্পদ অকাতরে বিলাসিতা করে নষ্ট করবে এবং পর পুরুষের সাথে গোপনে ব্যভিচার করবে। যেমন রজ্জু প্রস্তুত করা লোকের অজ্ঞাতসারে ক্ষুধার্ত শৃগালী রজ্জু ভক্ষণ করা সদৃশ। এতে আপনার ক্ষতি হবে না। এবার অষ্টম স্বপ্ন বলুন।</p>
    <p class="txt">অষ্টম স্বপ্ন ও ফল:</p>
    <p class="txt">প্রভু, দেখলাম রাজ দ্বারে একটি বৃহৎ পূর্ণ কলসী, এর চারপাশে বহু শূন্য কলসী রয়েছে। লোকেরা ভারে ভারে জল এনে পূর্ণ কলসীতে ঢালছে। কলসীর জল চারদিকে গড়িয়ে যাচ্ছে, তবুও শূন্য কলসীতে কেউ জল ঢালছে না, এর কারণ কি?</p>
    <p class="txt">ভগবান— 'মহারাজ, এ স্বপ্নের ফল ভবিষ্যতে দেখা যাবে। তখন পৃথিবীর বড় দুরবস্থা, নৈরাজ্য সৃষ্টি হবে। রাজা-মন্ত্রীরা অর্থ-সম্পদ লোভী হবে। বিভিন্ন ট্যাক্স আদায়ের মাধ্যমে রাজভাণ্ডার পূর্ণ করবে। কিন্তু গরিব লোকেরা কষ্ট করে খাদ্য-শস্য উৎপাদন করেও ন্যায্য মূল্য পাবে না। ফলে তাঁরা গরিব হয়ে যাবে। যেমন শূন্য কলসী শূন্য অবস্থায় থাকবে। রাজা, সরকার, প্রভাবশালীলোকেরা গরিবদের প্রতি কোনো দৃষ্টিপাত করবে। শুধু তাদের রাজভাণ্ডার পরিপূণ্য করবে। এতে আপনার কোনো অমঙ্গল হবে না। আপনার নবম স্বপ্ন কি বলুন।</p>
    <p class="txt">নবম স্বপ্ন ও ফল:</p>
    <p class="txt">প্রভু, দেখলাম একটি পঞ্চবর্ণ পদ্ম প্রস্ফুটিত ও চতুর্দিকে ঘাটযুক্ত এক জলাশয়। এর মাঝখানে জল ঘোলা ও পঙ্কিল, কিন্তু তটপাশ্বের যে জল দ্বিপদ ও চতুর্পদেরা পান করছে, তা পরিষ্কার, এর কারণ কি?</p>
    <p class="txt">ভগবাগ— 'মহারাজ, এ স্বপ্নও ভবিষ্যৎ দুঃসময়ের লক্ষণ। যখন রাজা-মন্ত্রীগণ অধার্মিক, স্বেচ্ছাচারী ও অবিচারী হয়ে রাষ্ট্র পরিচালনা করবে, ধর্মমতে বিচার করবে না, ঘুষখোর হবে, ধনলোভী হয়ে প্রজাদের প্রতি মৈত্রীহীন ও দয়াহীন হবে, তখন প্রজারা তাদের অত্যাচারে ও উৎপীড়নে প্রত্যন্ত অঞ্চলে চলে গিয়ে বাসস্থান নির্মাণ করবে, মধ্যাঞ্চল জনশূন্য হতে থাকবে। যেমন পুষ্করিণীর মধ্যস্থিত জল ঘোলা, কিন্তু তটপার্শ্বের জল নির্মল। এতে আপনার কোনো ভয় নেই। এবার দশম স্বপ্ন বলুন ।</p>
    <p class="txt">দশম স্বপ্ন ও ফল:</p>
    <p class="txt">প্রভু, দেখলাম একটি পাত্রে ভাত পাক হচ্ছে, এর কোন পাশে পেচাল, কোনো পাশে চাউল আর কোনো পাশে সুপক্ক। এর কারণ কি?</p>
    <p class="txt">ভগবান— 'মহারাজ, এটাও ভবিষ্যতে ঘটবে। যখন রাজা-মন্ত্রীরা অধার্মিক হবে, তাদের কারণে প্রজাগণেরাও অধার্মিক হবে, গৃহীরাও অধর্মপথে চলবে, এবং অনেক সাধু-সন্ন্যাষী, ভিক্ষু-শ্রমণও বিনয়-নীতিভ্রস্থ হবে। আকাশবাসী ও ভুমিবাসী দেবগণ ও অধার্মিক হবে। রাজ্যে নানাবিধ আপদ-বিপদ দেখা দেবে। যেমন, প্রবল ঝড়-তুফান, অতিবৃষ্টি, অনাবৃষ্টি, আত্ম-কোন্দল বা গৃহযুদ্ধ, বহিঃরাষ্ট্রের আক্রমণ ইত্যাদি। একদিকে অতিবৃষ্টিতে ফসল নষ্ট হবে, অন্যদিকে অনাবৃষ্টি কারণে কৃষকেরা খাদ্য-শস্য উৎপাদন করতে পারবে না। অপরদিকে সুবৃষ্টির ফলে খাদ্য-শস্য উৎপন্ন হবে। যেমন আপনার স্বপ্নে এক পাতিলে তিন ভাতের ন্যায় একরাজ্যে তিন অবস্থা। এটে আপনার ক্ষতি হবে। এবার একাদশ স্বপ্ন বলুন।</p>
    <p class="txt">একাদশ স্বপ্ন ও ফল:</p>
    <p class="txt">প্রভু, দেখলাম লক্ষ টাকা মূল্যের চন্দন সার অম্লময় দধির বিনিময়ে বিক্রি হচ্ছে, এর কারণ কি?</p>
    <p class="txt">ভগবান— 'মহারাজ, এটা আমার সদ্ধর্মের শাসন পরিহানির লক্ষণ। ভবিষ্যতে অধিকাংশই ভিক্ষু স্বার্থপর, দুঃশীল ও লজ্জাহীন হবে। লোভের বিরুদ্ধে আমি ভিক্ষুদের যে শিক্ষা, উপদেশ দিয়েছি, ভবিষ্যতে ভিক্ষুরা লোভ পরায়ণ হয়ে অর্থের কারণে আমার ধর্মোপদেশের বিরুদ্ধাচরণ করবে। দ্রব্য লোলুভ ভিক্ষুরা নৈর্বাণিক ধর্ম প্রকাশ করতে সক্ষম হবে না। লাভ-সৎকার, টাকা-পয়সা চীবরাদির পাওয়ার আশায় দায়ক-দায়িকার মন জয় করার চেষ্টা করবে। হীনকর্মে লিপ্ত হবে, মধুর স্বরে ধর্মদেশনা করবে— যেন লোকেরা শ্রদ্ধা করে। ঠিক বহুমূল্য চন্দন খারাপ দধির দ্বারা বিক্রিত করার ন্যায়। এতে আপনার ক্ষতি হবে না। এবার দ্বাদশ স্বপ্ন বলুন ।</p>
    <p class="txt">দ্বাদশ স্বপ্ন ও ফল: </p>
    <p class="txt">প্রভু, দেখলাম তুচ্ছ লাউ সকল জলে ভাসছে, এর কারণ কি?</p>
    <p class="txt">ভগবান— 'মহারাজ, এ স্বপ্নের কুফলও ভবিষ্যতে ফলবে। সে সময় অধার্মিক রাজা-মন্ত্রীরা সম্ভ্রান্ত কুলপুত্র ও সুশীল, জ্ঞানীদের সম্মান, শ্রদ্ধা, গৌরব করবে না। অধার্মিক, দুশ্চরিত্রদেরও জয় জয়কার হবে, সম্পদশালী হবে। সকল ক্ষেত্রে অকুশীন, দুশ্চরিত্র, অধার্মিকেরা প্রাধান্য বিস্তার করবে। ঠিক তুচ্ছ লাউ সকল জলে ভাসার মতো। কুলীন, সুশীল, ধার্মিকেরা হয়ে যাবে গরিব, তারা কখনো সমাজে ন্যায্য মর্যাদা পাবে না। ঠিক সেভাবে আমার সদ্ধর্মশাসনের ক্ষেত্রেও দুঃশীল, অবিনয়ী, কূলদূষক, অধার্মিক ভিক্ষুরা অগ্রাধিকার পাবে এবং বিজ্ঞ, শীলবান, বিনয়ী ভিক্ষুদের উপর প্রাধান্য বিস্তার করবে। দুঃশীল ভিক্ষুরা সুশীল, বিনয়ী ভিক্ষুদের কথা কর্ণপাত করবে না। এতে আপনার সময়ে হবে না। এখন ত্রয়োদশ স্বপ্নের কথা বলুন।</p>
    <p class="txt">ত্রয়োদশ স্বপ্ন ও ফল:</p>
    <p class="txt">প্রভু, দেখলাম প্রকান্ড প্রকান্ড শিলাখণ্ড সমূহ নৌকার মতো ভেসে যাচ্ছে, এর কারণ কি?</p>
    <p class="txt">ভগবান— "মহারাজ, ভবিষ্যতে অধার্মিক রাজা-মন্ত্রীগণ কুলীন, সুশীল ও ধার্মিকদের সম্মান, শ্রদ্ধা না করে অকুলীন, দুঃশীল ও অধার্মিকদের সম্মান, শ্রদ্ধা করবে। সর্বক্ষেত্রে খারাপ লোকেরা প্রাধান্য বিস্তার করবে, ভালো লোকদের দুঃখ, দুর্দশা সীমা থাকবে না। বিরাট বিরাট শিলাখণ্ড ভেসে যাওয়া সদৃশ জ্ঞানী, গুণী, সুশীল ও ধার্মিকদের মূল্যবান কথাগুলো গ্রাহ্য করবে না, মান্য করবে না। ঠিক সেভাবে আমার সদ্ধর্মের শাসনের ক্ষেত্রেও প্রজ্ঞাবান, শীলবান, বিনয়ী, লজ্জাশীল ভিক্ষুদেরকে দুঃশীল, পাপী ও বিনয় লংগংকারী ভিক্ষুরা ঠাট্টা-মশকারী, নিন্দা করবে এবং তাঁদের বিনয়সম্মত, যুক্তিমূলক, সারবান, হিতজনক কথাগুলো কোনো কর্ণপাত করবে না। প্রকাণ্ড প্রকাণ্ড শিলাখণ্ড ভেসে যাওয়া সদৃশ তাঁদের কথাগুলো কোনো মূল্য থাকবে না। এতে আপনার সময়ে কোনো ক্ষতি হবে না। এবার চতুর্দশ স্বপ্ন বলুন।</p>
    <p class="txt">চতুর্দশ স্বপ্ন ও ফল:</p>
    <p class="txt">প্রভু, ক্ষুদ্র মধুকপুষ্প প্রমাণ মণ্ডুক সমূহ ভীষন কৃষ্ণ সর্পকে দৌড়ায়ে পদ্ম-মৃণালের ন্যায় ছিড়ে ছিড়ে মাংস খেতে ও গিলতে দেখলাম, এর কারণ কি?</p>
    <p class="txt">ভগবান— 'মহারাজ, এ স্বপ্নফলও ভবিষ্যতে সমাজের দুরবস্থা হলে ঘটবে। সে সময় মানুষেরা হবে তীব্র রাগী ও কামাতুর। কাজেই তৃষ্ণাধীন হয়ে যুবতীর স্ত্রী বশে আসবে স্বামীরা, সমস্ত গার্হস্থ্য কাজের ভার তাদের ওপরই অর্পন করবে। অর্থাৎ ভার্যার অত্যাচারে স্বামী সুখ-স্বাধীনতা হারাবে। কোনদিন স্বামী যদি কোনো জিনিসের তত্ত্ব-তালাশ করলে মুখরা স্ত্রী কটুক্তি করবে এবং কাজে স্বামীকে কথা বলতে দেবে না। দাস-দাসীর প্রতি লোকে যেভাবে ব্যবহার করে, ঠিক সেভাবে বধূরা স্বামী ও শ্বশুর-শাশুড়ীদের প্রতি ব্যবহার করবে। অর্থাৎ তারা ঘরে সর্বেসর্বা হবে। ঠিক ভেক (ব্যাঙ) যেমন সর্প গিলছে। এতে আপনার ক্ষতি হবে না। এখন পঞ্চদশ স্বপ্ন বলুন।</p>
    <p class="txt">পঞ্চদশ স্বপ্ন ও ফল:</p>
    <p class="txt">প্রভু, দেখলাম সুবর্ণ রাজহংসগণ নানা দোষযুক্ত বা কলুষিত কাকের অনুবর্তী হচ্ছে, এর কারণ কি?</p>
    <p class="txt">ভগবান— 'মহারাজ, এটাও ভবিষ্যতে ঘটবে। ভবিষ্যতে রাজাগণ রাজ্য-শাসন কিংবা যুদ্ধ-বিদ্যার সুনিপুন হবে না। রাজাগণ পদচ্যুত হবার ভয়ে সম্ভ্রান্তগণকে কার্যভার না দিয়ে স্বীয় কর্মচারী ক্রীতদাস বা নীচ বংশীয় দাসগণকে প্রধান্য অর্পন করবে। উচ্চজাতি-গোত্র সম্পন্ন কুলপুত্রেরা রাজকুলে প্রতিষ্ঠা লাভ না করে এবং জীবন ধারণ করতে অসমর্থ হয়ে ঐসব ক্রীতদাস বা অকুলীনের সেবা-শুশ্রূষা করে বিচরণ করবে। ঠিক যেমন সুবর্ণ রাজহংস কাকের অনুবর্তী হচ্ছে। এতে আপনার কোনো অন্তরায় হবে না। এবার ষোড়শ স্বপ্ন বলুন।</p>
    <p class="txt">ষোড়শ স্বপ্ন ও ফল:</p>
    <p class="txt">ভগবান, এযাবত দেখলাম বাঘেরা ছাগল খায় কিন্তু স্বপ্নে দেখলাম ছাগলেরা বাঘদের দৌড়ে দৌড়ে খাচ্ছে। এই দৃশ্য দেখে অন্যান্য প্রাণীরা ভয়ে ঝোপ-ঝাড়ে আশ্রয় নিচ্ছে, এর কারণ কি?</p>
    <p class="txt">ভগবান— 'মহারাজ, এটাও ভবিষ্যতে ঘটবে। ভবিষ্যতে নীচ বংশীয়রা রাষ্ট্র পরিচালনায় প্রাধান্য লাভ করবে। কুলীনগণ অপমানিত ও দুর্দশাগ্রস্থ হবে। সম্ভ্রান্তরা অন্যায়ের প্রতিবাদ করলে অকুলীনের হাতে লাঞ্ছিত ও অপমানিত হওয়ার ভয়ে নীরব ভূমিকা পালন করে থাকবে। তদ্রুপ অদূর ভবিষ্যতে আমার সদ্ধর্মের শাসনে বিনয়ী ও শীলবান ভিক্ষুগণ বিনয় লংগনকারী দুঃশীল ভিক্ষুদের উৎপীড়নে বিহারে থাকতে না পেরে জঙ্গলে আশ্রয় নেবে। এতে আপনার ভয়ের কোনো কারণ নেই, মহারাজ।</p>
    <p class="txt">এই ষোল প্রকার দুঃস্বপ্নের ব্যাখ্যার পর রাজা প্রসেনজিৎ ভয়হীন ও আনন্দিত হয়ে যজ্ঞপূজা (পশুবলি) বাদ দিলেন এবং সকল প্রাণীদের বন্ধন ছেড়ে মুক্ত করলেন। ( মহাস্বপ্ন জাতক. ৭৭) </p>
    <p class="txt">জাতকের অবশিষ্টাংশ জানতে হলে "মহাস্বপ্ন" জাতকটি পড়ুন। লেখাটি বড়োসড়ো হবে ভেবে, আমি কেবল ষোলটি স্বপ্ন তুলে এনেছি।</p>
    </div>
    <div class="react">
    </div>
    </div>
    
	<h1 class="title" id="calibre_link-2">পূজ্য বনভন্তের নীতি-আদর্শ এতদঞ্চলে যেভাবে দীর্ঘকাল টিকে থাকবে</h1>
	<div class="post_box">
		<div class="post_txt">
	<p class="txt">কোনো একটি জাতির কিংবা গোষ্ঠীর জাতিগত, বংশগত রীতিনীতি, ঐতিহ্য ও সংস্কৃতির বিশেষ বৈশিষ্ট্যগুলো পরবর্তী প্রজন্মের অভিমুখে প্রবাহিত হয় বংশানুক্রমিক নিয়মে ।<span class="calibre1">  </span>আর যারা সচেতন প্রজন্ম তারা পূর্বসূরীদের আচরিত ও অনুসৃত জাতিগত, গোষ্ঠীগত উত্তম রীতিনীতি, ঐতিহ্যগুলো মনেপ্রাণে ধরে রাখে। এমনকি চিরায়ত টিকে রাখার জন্য আপ্রাণ চেষ্টাশীল হয় ও উদ্যোগ গ্রহণ করে ।<span class="calibre1">  </span>এইভাবে কোনো একটি জাতির বৈশিষ্ট্যগুলো দীর্ঘকাল অটুট থাকে প্রজন্ম থেকে প্রজন্মে পরম্পরা আচরণ ও সংরক্ষণের মাধ্যমে ।<span class="calibre1">  </span>ঠিক অনুরূপভাবে আমরাও যারা পরম পূজ্য বনভন্তের শিক্ষা, উপদেশ ও আদর্শে অনুপ্রাণিত হয়ে প্রপঞ্চময় সংসার ত্যাগ করে<span class="calibre1">  </span>ভরাযৌবন-জীবন বিসর্জন দিয়ে বুদ্ধের সদ্ধর্ম শাসনে এসেছি, আমরা প্রত্যেকেই পূজ্য বনভন্তের শিক্ষা, উপদেশ, আদর্শে গড়ে ওঠা ঐতিহ্যবাহী মৌলিক বৌদ্ধধর্মের উত্তরসূরী ও অনুসারী ।</p>
	<p class="txt">পূজ্য বনভন্তে এতদঞ্চলে মৌলিক বৌদ্ধধর্মের পুনরুত্থান ও নবজাগরণের নতুন অধ্যায় সৃষ্টি করে দিয়ে আমাদের মাঝে সদ্ধর্মের অমিয় সুধা বিতরণ করে তাঁর করণীয় কর্তব্য সম্পাদন করে আমাদের কাছ থেকে ২০১২ সালে চিরকালের জন্য বিদায় নিয়েছেন ।<span class="calibre1">  </span>অমৃতময় সুখের ভান্ডার উদয়-বিলয় বিহীন নির্বাণ ধাতুতে বিলীন হয়ে গেছেন ।<span class="calibre1">  </span>তবে, পূজ্য বনভন্তে<span class="calibre1">  </span>বিদায় নেওয়ার অর্থ এই নয় যে, তাঁর বিলকুল অস্তিত্ব আমাদের কাছ থেকে হারিয়ে গেছে ।<span class="calibre1">  </span>তিনি পরিনির্বাপিত হলেও আমাদের জন্য রেখে গেছেন তাঁর মহান জীবনাদর্শ, পবিত্র সৃষ্টিকর্ম, ও প্রাণসঞ্চারী অমৃতময় ধর্মোপদেশ ।<span class="calibre1">  </span>আরও রেখে গেছেন তাঁর আদর্শে গড়ে তোলা বহু শিষ্য-প্রশিষ্য ও অসংখ্য ভক্তকুল উপাসক-উপাসিকাবৃন্দ ।<span class="calibre1">  </span>এখন পূজ্য বনভন্তের অবর্তমানে তাঁর উত্তরসূরী শিষ্য হিসেবে আমাদের প্রত্যেক ভিক্ষুর দায়িত্বশীল ভূমিকা পালন করতে হবে, তাঁর সৃষ্টি করা নবজাগরণের সত্যধর্মের গতিধারা অব্যাহত রাখার জন্য ।<span class="calibre1">  </span>পূজ্য বনভন্তে একাই এতদঞ্চলে বুদ্ধের সদ্ধর্মশাসনে যে প্রগতি এনেছেন, সেটা উন্নতি ও শ্রীবৃদ্ধি করতে না পারলেও অন্তত স্থিতিশীল রাখার জন্য প্রত্যেক ভিক্ষুর সচেতন, উদ্যোগী ও চেষ্টাশীল হতে হবে ।</p>
	<p class="txt">পুরুষোত্তম পুণ্যের আধার পূজ্য বনভন্তে আজ আমাদের মাঝে বেঁচে নেই বটে, কিন্তু তাঁর ত্যাগের বিনিময়ে ও কঠোর সাধনার দ্বারা গড়ে তোলা আদর্শ, সংবেগ<span class="calibre1">  </span>উদ্রেককারী অমৃতময় উপদেশবাণীর মাধ্যমে আজও আমাদের হৃদয়মন্দিরে দেদীপ্যমান হয়ে বেঁচে আছেন । বেঁচেও থাকবেন তাঁর মহান পবিত্র সৃষ্টিকর্ম ও অসামান্য অবদানের মাধ্যমে যুগ যুগ ধরে ।<span class="calibre1">  </span>পূজ্য বনভন্তের মহান সৃষ্টিকর্ম, শিক্ষা, উপদেশ, মহান জীবনাদর্শ ও অসীম গুণাবলী চিরঅম্লান করে ধরে রাখতে হলে এবং আগামী প্রজন্মের নিকট পৌঁছে দিতে হলে কিংবা তাঁর প্রদর্শিত পথ অনুসরণ ও অনুকরণে উদ্বুদ্ধ করতে হলে&mdash; সর্বাগ্রে আমাদের ভিক্ষুদের জীবন চলার পথে পূজ্য বনভন্তের ত্যাগ, শিক্ষা ও আদর্শ দৃঢ়ভাবে ধারণ, পালন ও অনুশীলন করতে হবে ।<span class="calibre1">  </span>সেই সাথে তাঁর দীর্ঘ আরণ্যিক জীবন, অসম ত্যাগ, মহান সৃষ্টিকর্ম, অসীম অবদান ও অমিত জ্ঞান-গুণ নিয়ে আলোচনা, গবেষণা, ব্যাখ্যা-বিশ্লেষণ, লেখালেখি, পঠন-পাঠন, দেশন-প্রকাশন করে বর্তমান, ভবিষ্যৎ প্রজন্মের মাঝে প্রচার ও প্রসার করতে হবে ।</p>
	<p class="txt">তবে এটাও ঠিক যে, মহাপুরুষের মহত্ব নিয়ে সার্বিকভাবে আলোচনা, গবেষণা ও লেখালেখি যতই করা হোক না কেন, তবুও বহু অংশ থেকে যায় অবিশ্লেষিত, অনভিব্যক্ত ।<span class="calibre1">  </span>কেননা, লোকোত্তর মহামানবের মহত্ব অপরিসীম ।<span class="calibre1">  </span>সাধারন ভাষা জ্ঞানে, শব্দচয়নে ও লোকীয় ধর্মীয় অভিজ্ঞতায় তাদের অসাধারণ জ্ঞান-গুণ ফুটিয়ে তোলা অসম্ভব ব্যাপার ।<span class="calibre1">  </span>লোকোত্তর মহাপুরুষের জ্ঞান, গুণ সাধারণ পৃথগজনের কাছে অনির্বচনীয় । এইভাবে যদি আমরা পূজ্য বনভন্তের শিক্ষা-উপদেশ ব্যক্তি জীবনে, সাংঘিক জীবনে ধারণ, অনুশীলন, অনুসরণের পাশাপাশি তাঁর মহান জীবনাদর্শ ও অসীম জ্ঞান-গুণের রত্নমালা নিয়ে গবেষণা, লেখালেখি কর্মে ব্যাপৃত থেকেই ভবিষ্যৎ প্রজন্মকে উদ্বুদ্ধ করতে পারি, তাহলে কোনদিন আমাদের জীবন ও অত্রাঞ্চল থেকে পূজ্য বনভন্তের পবিত্র নামটি এবং তার শিক্ষা-উপদেশ, আদর্শ আমাদের কাছ থেকে হারিয়ে যাবে না । বহুকাল, বহুযুগ ধরে আমাদের জীবন চলার পথে পথপ্রদর্শকের মতো ভূমিকা পালন করবে ।</p>
	<p class="txt">পক্ষান্তরে পূজ্য বনভন্তের নীতি-আদর্শের বিপরীতে যদি চলাফেরা করি, তাঁর উপদেশ মোতাবেক আমাদের জীবন গঠন না করি এবং স্বীয় জীবনাচারে প্রতিফলন না ঘটে, তাহলে ধীরে ধীরে বুদ্ধের সদ্ধর্মের শাসন ও পুজ্য বনভন্তের শিক্ষা-উপদেশ, নীতি-আদর্শ আমাদের জীবন থেকে ও এতদঞ্চল থেকে উধাও হয়ে যাবে, যা কারো কাম্য নয় । </p>
	<p class="txt">আমরা প্রত্যেক ভিক্ষুই বুদ্ধের সদ্ধর্মশাসন কিংবা বনভন্তের শিষ্যসংঘের এক একজন ক্ষুদ্র একক ।<span class="calibre1">  </span>আমরা যা চিন্তা করি কিংবা কাজকর্ম করি তার ফল কম-বেশি বুদ্ধের বা পূজ্য বনভন্তের শাসনে প্রভাব পড়ে ।<span class="calibre1">  </span>সেটা হোক ভালো বা মন্দ কর্ম ।<span class="calibre1">  </span>বিনয়ানুগ জীবন যাপনের ফলে একদিকে যেমন বুদ্ধের সদ্ধর্মশাসন ও পূজ্য বনভন্তের নীতি-আদর্শ রক্ষার্থে সাহায্য করা হয়, তেমনি স্বীয় জীবনধারাও দুঃখমুক্তির পথে ধাবিত হওয়া যায় ।<span class="calibre1">  </span>অন্যদিকে কোনো ভিক্ষু যদি কোনো বিনয় বহির্ভূত কাজ করলে যেমন বুদ্ধের শাসনকে ক্ষতি করা হয়, পূজ্য বনভন্তের নামটি সবার আগে উচ্চারিত হয়, তেমনি নিজের দুর্লভ্য ভিক্ষু জীবনও কলঙ্কময় হয়ে ওঠে ।<span class="calibre1">  </span>সুতরাং আমাদের কারণে বুদ্ধের সদ্ধর্ম শাসন, পূজ্য বনভন্তে সুনাম ও অত্যুজ্জ্বল ভাবমূর্তি যেন ক্ষুন্ন না হয়&mdash; প্রত্যেক ভিক্ষুর সচেতন থাকা প্রয়োজন বলে আমি মনে করি । </p>
	
	<p class="txt">পূজ্য বনভন্তে জীবিত থাকাকালীন বলতেন, তাঁর কথিত শিক্ষা, উপদেশ গভীরভাবে মেনে চললে আমাদের জীবনধারা উন্নতি-শ্রীবৃদ্ধি হবে, কখনো পরিহানি হবে না এবং বুদ্ধের সদ্ধর্ম শাসন এতদঞ্চলে দীর্ঘকালব্যাপী প্রোজ্জ্বল হয়ে টিকে থাকবে । কাজেই বর্তমানে আমরা যদি বনভন্তের আদর্শে-আদর্শবান না হই, তাঁর শিক্ষা, উপদেশ যদি প্রতিপালন ও ধারণ না করি, তাহলে কীভাবে টিকে রাখবো এতদঞ্চলে বুদ্ধের সদ্ধর্মের শাসন ও বনভন্তের নীতি-আদর্শ? কেমন করে পরিচয় দেবো আমরা বনভন্তের উত্তরসূরী বা তার শিষ্য? যোগ্য উত্তরসূরী তো তারাই, যারা<span class="calibre1">  </span>পূর্বপুরুষের বা গুরুর আদর্শ ধারণ করে, আদেশ-উপদেশ মেনে চলে । প্রত্যেক ভিক্ষুর উচিত নিজেকে প্রশ্ন করা, আসলেই আমরা কি পূজ্য বনভন্তের নীতি-আদর্শে আদর্শিত? তাঁর দেশিত জীবনমুখী শিক্ষা-উপদেশগুলো কি প্রত্যহিক জীবনে প্রতিপালন করছি? কিংবা পূজ্য বনভন্তেকে সত্যিকারে মান্য করছি? এভাবে নিজেকে প্রশ্ন ও পর্যবেক্ষণের মাধ্যমে যদি দেখা যায়, আমরা পূজ্য বনভন্তের আদর্শের বাইরে চলছি, তাহলে আমাদের অতিসত্ত্বর সংশোধন হওয়া উচিত ।</p>
	<p class="txt">আমরা জানি, পূজ্য বনভন্তের শিক্ষা, উপদেশ, নীতি-আদর্শ মানে, বুদ্ধের শিক্ষা-উপদেশের সমার্থক কিংবা ত্রিপিটকের সাথে অভিন্ন ।<span class="calibre1">  </span>আমি পূজ্য বনভন্তের শিক্ষা-উপদেশগুলো পিটকের সাথে মিলিয়ে দেখেছি, কোনো পার্থক্য নেই ।<span class="calibre1">  </span>যতই ত্রিপিটক অধ্যায়ন করছি, ততই আমার পূজ্য বনভন্তের প্রতি শ্রদ্ধা বর্দ্ধিত হচ্ছে এবং তাঁর শিক্ষা-উপদেশের প্রতি আমার চিত্ত নমিত হচ্ছে ।<span class="calibre1">  </span>তাঁর শিক্ষা-উপদেশ পালন করা মানেই তো বুদ্ধের প্রজ্ঞাপিত ধর্ম-বিনয় মেনে চলা ।<span class="calibre1">  </span>অপরদিকে তাঁর শিক্ষা-উপদেশ অমান্য করা মানে, বুদ্ধের ধর্ম-বিনয় অগ্রাহ্য করা ।<span class="calibre1">  </span>আর যে ভিক্ষু বুদ্ধের ধর্ম-বিনয়কে অগ্রাহ্য, অমান্য করে, তার কী পরিণাম হয়&mdash; প্রত্যেক ভিক্ষুর তা যথেষ্ট জানা আছে ।</p>
	<p class="txt">পূজ্য বনভন্তে আমাদের এত বছর ধরে যে ত্যাগ, সত্য, নীতি-আদর্শের কথা বলে গেছেন তা যদি এখন প্রতিপালন না করে লংঘন করি, শিথিল করি&mdash; তাহলে তাকে অসম্মান, অগৌরব করা হবে ।<span class="calibre1">  </span>পিতার আদেশ, উপদেশ লংঘন করা মানে তো পিতার অবাধ্য হওয়া বা পিতাকে অমান্য করার নামান্তর, নয় কি? আমরা নীতি-আদর্শ থেকে বিচ্যুত হয়ে পড়লে তাঁর লালিত স্বপ্ন "বিনয়ানুগ আদর্শ ভিক্ষু সংঘ" গড়ে তোলা যেমন আমাদের বাস্তবায়ন করা কঠিন হয়ে পড়বে, তেমনি তাঁর মতো মহান পুণ্যপুরুষের সাক্ষাৎ পেয়েও আমাদের দুর্লভ প্রব্রজ্যা জীবন ব্যর্থতাই পর্যবসিত হয়ে যাবে। আর যারা উপাসক-উপাসিকা ও সুশীল সমাজ রয়েছেন তাঁরাও আমাদের দোষারোপ, নিন্দা করবে এবং পরবর্তী প্রজন্ম যারা রয়েছে, তাদেরও বুদ্ধের শাসন ও বনভন্তের নীতি-আদর্শ রক্ষা করতে হিমশিম খেতে হবে ।<span class="calibre1">  </span>তাই আগামীতে তাদের তথৈবচ প্রতিকূল পরিস্থিতির যেন সম্মুখীন হতে না হয়, আর আমরাও যেন আদর্শ ও অনুপ্রেরণার উৎস হয়ে থাকতে পারি সেই প্রচেষ্টা করা উচিত ।<span class="calibre1">  </span>বর্তমান মুহূর্ত থেকে সতর্ক হয়ে পূজ্য বনভন্তের প্রতি প্রগাঢ় শ্রদ্ধা-সম্মান রেখে তাঁর পবিত্র মুখনিঃসৃত শিক্ষা-উপদেশগুলো আমাদের জীবন চলার পথে দৃঢ়ভাবে সম্পৃক্ত করা উচিত । বুদ্ধের শাসন দরদী ও মন-মানসে বলীয়ান হয়ে পরিয়ত্তি (ত্রিপিটক) শিক্ষায় শিক্ষিত তথা শীল, সমাধি, প্রজ্ঞা অনুশীলন করে সামনের দিকে আগুয়ান হওয়া দরকার ।<span class="calibre1">  </span>সেটা অন্তত স্বীয় দুঃখমুক্তির উদ্দেশ্যে ও আগামী প্রজন্মের কথা ভেবে ।</p>
	<p class="txt"><span class="text_1">পূজ্য বনভন্তে তাঁর জীবন চলার পথে বুদ্ধের ত্যাগ, শিক্ষা, ধর্ম-বিনয়নীতি ধারণে, মননে ও প্রতিপালনে যেমন কঠোর ছিলেন এবং অনির্বাণকাল একচুলও বুদ্ধের প্রজ্ঞাপ্ত শীল-বিনয় থেকে কখনও বিচ্যুত হননি, তেমনি কোনো ভিক্ষু-শ্রামণ বুদ্ধের নিয়ম লঙ্ঘন করলেও জনসমক্ষে নিঃসংকোচে বজ্রকন্ঠে বলে দিতেন&mdash; "এটা প্রকৃত ভিক্ষু-শ্রামণের আদর্শ নয়, যে ভিক্ষু-শ্রামণ<span class="calibre1">  </span></span><span class="text_2">“</span><span class="text_1">এই এই” নীতি মেনে চলে না, তারা বুদ্ধের আসল ভিক্ষু-শ্রামণ নয় ।<span class="calibre1">  </span></span><span class="text_1">তারা নকল ভিক্ষু-শ্রামণ মাত্র ।<span class="calibre1">  </span></span><span class="text_1">যারা বুদ্ধের প্রজ্ঞাপিত শীলবিনয় মেনে চলে, প্রতিপালন করে, তারাই প্রকৃত বুদ্ধপুত্র বা ভিক্ষু-শ্রামণ।” এভাবে উপদেশ দিয়ে সকল ভিক্ষুকে অসদাচার থেকে সতর্ক করে দিয়ে এতদঞ্চলে বুদ্ধের সদ্ধর্মশাসনকে পাকাপোক্ত, উন্নতি-শ্রীবৃদ্ধি করতে চেয়েছিলেন ।<span class="calibre1">  </span></span><span class="text_1">বুদ্ধের ত্যাগধর্মে প্রতিষ্ঠিত আদর্শ ভিক্ষু পরিষদ গঠন করার জন্য নিরন্তর হৃদয়গ্রাহী নৈর্বাণিক বৈরাগ্যময়ী অমৃতময় দেশনা দিয়ে সকলকে উদ্বুদ্ধ, উজ্জীবিত করতেন ।<span class="calibre1">  </span></span><span class="text_1">আমরা কি পূজ্য বনভন্তের চাওয়া মোতাবেক আদর্শ ভিক্ষু হতে পেরেছি?</span></p>
	<p class="txt">সত্যি, যে সকল ভিক্ষু-শ্রামণ পূজ্য বনভন্তের শিক্ষায় শিক্ষিত, আদর্শে-আদর্শিত কিংবা যারা সত্যিকার অর্থে তাকে শ্রদ্ধা, সম্মান, মান্য করবে তারা কখনও তাঁর আদর্শ থেকে বিচ্যুত হতে পারে না । কদাচিৎ তাঁর কথিত আদেশ-উপদেশ লঙ্ঘল করতে পারে না ।<span class="calibre1">  </span>কখনও হিংসাহিংসি, রেষারেষি ও শত্রুতামূলক আচরণ পারে না। কখনও শাসনে পরিহানীমূলক কাজকর্মে লিপ্ত হতে পারে না ।<span class="calibre1">  </span>কেননা, পূজ্য বনভন্তের শিক্ষা নীতিমালার মধ্যে এসবের কোনো স্থান নেই ।<span class="calibre1">  </span>তিনি সবসময় ভেজালের বিরুদ্ধে সোচ্চার ছিলেন ।<span class="calibre1">  </span>তাঁর নীতিমালার মধ্যে স্রেফ ত্যাগের কথা, মৈত্রীর কথা, শীল-বিনয়ের কথা ও দুঃখমুক্তি নির্বাণের কথায় ভরপুর ।<span class="calibre1">  </span>যে ভিক্ষু যতই বনভন্তের প্রতি শ্রদ্ধাশীল সে ভিক্ষু ততই তাঁর কথিত শিক্ষা, উপদেশগুলো গৌরবতার সহিত পালন করবে। কারণ, শ্রদ্ধায় গুরুর কথিত উপদেশের প্রতি চিত্ত নমিত হয় । পূজ্য বনভান্তের জীবদ্দশায় আমরা যেমন তাঁর আদেশ-উপদেশ, নীতি-আদর্শ পালন করেছিলাম, তেমনি তাঁর অবর্তমানেও মেনে চলার জন্য দৃঢ় প্রতিজ্ঞ হতে হবে ।<span class="calibre1">  </span>একমাত্র উপদেশগুলো প্রতিপালন করলেই তাঁর প্রতি হবে প্রকৃত শ্রদ্ধাজ্ঞাপন ও কৃতজ্ঞতার বহিঃপ্রকাশ ।<span class="calibre1">  </span>তাঁর মুখনিঃসৃত বাণীগুলো পালন না করে সর্বদা তাকে বন্দনা, পূজা করলে বা বড় বড় ধর্মীয় অনুষ্ঠানের মাধ্যমে স্মরণ করলেও সেটা আসল পূজা নয়, প্রকৃত কৃতজ্ঞতা প্রকাশ নয় ।<span class="calibre1">  </span>মহামানবেরা তখনই সন্তুষ্ট হন এবং তখনই তাঁদের প্রকৃত পূজা, খাঁটি কৃতজ্ঞতা জানানো হয়, যখন তাঁদের উত্তরসূরী ও অনুসারীরা কথিত উপদেশ শ্রদ্ধাভরে লালন-পালন করে থাকে । </p>
	<p class="txt">আমাদের মাঝে পূজ্য বনভন্তের নীতি-আদর্শ যদি<span class="calibre1">  </span>ভবিষ্যৎ প্রজন্মরা দেখতে পায়, তারাও নিশ্চয়ই বুদ্ধের শাসন ও বনভন্তের নীতি-আদর্শ রক্ষার্থে এগিয়ে আসবে। স্বঃতপ্রণোদিত হয়ে পূর্বসূরীদের পদাংক অনুসরণ করবে । এভাবে প্রজন্ম থেকে প্রজন্ম পরম্পরা আচরণের ও সংরক্ষণের মাধ্যমে বুদ্ধের সদ্ধর্মের শাসন, পূজ্য বনভন্তের নীতি-আদর্শ এবং তাঁর পুনর্জাগরণ বুদ্ধের সদ্ধর্ম বহুকালব্যাপী এতদঞ্চলে উদ্ভাসিত হয়ে টিকে থাকবে&mdash;বংশানুক্রমিক নিয়মের ধারায় । </p>
	<p class="txt"> তাই আসুন, প্রত্যেক ভিক্ষু-শ্রামণের সমন্বিত উদ্যোগে কালজয়ী মহাপুরুষ বনভন্তের প্রতি শ্রদ্ধা, গৌরব রেখে তাঁর ত্যাগ, শিক্ষা, জীবনাদর্শ অনুসরণ ও অনুকরণ করি&mdash; সদ্ধর্মশাসন রক্ষার্থে, স্বীয় দুঃখমুক্তির জন্য এবং পরবর্তী প্রজন্মের কথা ভেবে ।</p>
	
</div>
<div class="react">
</div>
</div>
	<h1 class="title" id="calibre_link-3">মহামানব বনভান্তে'র মাহাত্ম্য বিচার ও তাঁর লালিত স্বপ্ন বিশ্বশান্তি প্যাগোডা প্রসঙ্গে</h1>
	<div class="post_box">
		<div class="post_txt">
	<p class="txt">পূজ্য বনভান্তের প্রতি অগাধ শ্রদ্ধা রেখে তাঁর ত্যাগগুণ, অবদান ও স্বপ্ন নিয়ে আমার কিয়দংশ ধর্মীয় অভিজ্ঞতায় এই নাতিদীর্ঘ নিবন্ধটি বিরচন করেছি। তবে আমি কোনো লেখকও নয়, এবং ধর্মজ্ঞান, ভাষাজ্ঞানও আমার অভিজ্ঞতা ঝুড়িতে একদম সীমিত। পরম পূজ্য বনভান্তের প্রতি অগাধ শ্রদ্ধা আছে বলে আমার সাধ্য মোতাবেক তাঁর অসামান্য ত্যাগ, অসীম অবদান, অন্যূন গুণাবলী ও লালিত স্বপ্নগুলো নিয়ে যৎকিঞ্চিৎ লেখার চেষ্টা করছি। ঠিক যেন বামন হয়ে চাঁদকে হাত বাড়ানোর মতো। পূজ্য বনভান্তের জ্ঞানভান্ডার, গুণাবলী, মহত্ব অসীম। আর আমার জ্ঞান পরিধি অতিশয় সসীম। আমার মতো অর্বাচীনের পক্ষে এত্ত বড়ো মহামানবের জ্ঞান, গুণ, স্বপ্ন নিয়ে হাত দেওয়া, তুলে ধরা ও ব্যাখ্যা-বিশ্লেষণ করা খুব কঠিন একটি কাজ । তাই আমার লেখনিতে ভুল-ত্রুটি পরিলক্ষিত হলে বিজ্ঞ পাঠকমন্ডলীর সমীপে পূর্বাহ্নে ক্ষমা চেয়ে নিচ্ছি।</p>
	<p class="txt">পূর্ব দিগন্তে যতক্ষন পর্যন্ত সূর্যোদয় না-হয় ততক্ষন অবধি পৃথিবীটা আলোর অভাবে অন্ধকারে আবৃত থাকে। সেই অন্ধকার জগতে মানুষ হতে সকল প্রাণী চোখ থেকেও কোনো কিছু দেখতে পায় না। তমিস্র সবকিছু ঢেকে রাখে । কিন্তু যখন সূর্য উদয় হয়, তখন মানুষ হতে সমস্ত চক্ষুষ্মান জীবগণ গাছ-বাঁশ, নদী-নালা, গাড়ী-বাড়ি, কল-কারখানা, ইমারত, সাদা-কালো, লাল-নীল, সবুজ-শ্যামল অর্থাৎ যাকে যেমন, তাকে তেমনিভাবে দেখতে পায়। আবার সূর্য উদয় ও সূর্যের কিরণ পৃথিবীতে বিচ্ছুরিত হলেও অন্ধ ব্যক্তিগণ ও চক্ষুহীন প্রাণীরা কোনো কিছু দেখতে পায় না। তাদের কাছে রাতদিন একই । অনুরূপভাবে এ বিশ্বজগতে যতক্ষন অবধি বুদ্ধ ও সৎপুরুষের আবির্ভাব না ঘটে, ততক্ষন নাগাদ মানুষ ভাল-মন্দ, পাপ-পুণ্য, ন্যায়-অন্যায় উপলব্ধি করতে পারে না। ফলস্বরূপ মানব সমাজ নানা পাপ, অকুশল, কুসংস্কারে নিমজ্জিত থাকে। কিন্তু, যখন সূর্যরূপী বুদ্ধ ও মহামানবগণ পৃথিবীতে জন্মগ্রহণ করেন এবং তাঁদের সাধনালব্ধ ও উপলব্ধিজাত সত্যধর্মকে দিকে দিকে মানব সমাজে সূর্য কিরণের মতো বিলিয়ে দেন, তখন পারমী সম্ভার পুণ্যবান মনুষ্যগণ ভাল-মন্দ, পাপ-পুণ্য, ন্যায়-অন্যায় নিরুপন করতে সক্ষম হন। কিন্তু, অন্ধতুল্য অজ্ঞরা সেই মহামাবনের মাহাত্ম্য ও সত্যবাণীগুলো অনুধাবন করতে পারে না। কারণ, তাদের সেধরনের জ্ঞানচক্ষু ও হেতু নেই।</p>
	<p class="txt">ত্রিপিটক শাস্ত্রে উল্লেখ আছে, সৎপুরুষগণ যেখানে-সেখানে জন্ম গ্রহণ করেন না। কিন্তু তাঁরা যখন যে দেশে, যে জাতিতে জন্ম গ্রহণ করেন, সেই দেশ, সেই জাতি হয় ধন্য, সমুন্নত । সাধিত হয় সর্বদিকে উন্নতি-শ্রীবৃদ্ধি&mdash;যদি তারা সেই মহামানবের কথিত আদেশ-উপদেশ মনে-প্রাণে পালন, আচরণ, ধারণ ও করেন। </p>
	<p class="txt">অনুরূপভাবে পরম পূজ্য বনভান্তেও এতদঞ্চলে একজন সদ্ধর্মের মশালবাহী, সঠিক পথ প্রদর্শক, সম্যকজ্ঞান দাতা ও তেজদীপ্ত পুণ্যপুরুষ। যুগের বা মানুষের প্রয়োজনে তিনি এই অঞ্চলে তেজস্বী সূর্য ও সূর্য প্রভারূপে আবির্ভূত হয়েছিলেন। তাঁর আবির্ভাবে এতদঞ্চলের কুসংস্কারাচ্ছন্ন, জ্ঞানহারা, সদ্ধর্মহারা বৌদ্ধরা খুঁজে পেয়েছিল মৌলিক বৌদ্ধ ধর্মের বিধি-বিধান ও সত্যধর্মের সুবাতাস। পরম পূজ্য বনভান্তে যদি এতদঞ্চলে জন্ম না-হতেন তাহলে এদেশের বৌদ্ধদের বিশেষ করে চাকমা বৌদ্ধদের কী যে করুণ অবস্থা হতো তা বলা বাহুল্য।</p>
	<p class="txt">তিনি যে সময়ে জন্মেছিলেন, তখনকার সময়ে চাকমা বৌদ্ধদের সমাজ ব্যবস্থা ছিল অবৌদ্ধচিত কুসংস্কারে আচ্ছাদিত। শিক্ষা-দীক্ষায়, অর্থ-সম্পদে অধিকাংশই চাকমা ছিলেন পশ্চাৎপদ । ধর্ম নামে বিপুলভাবে সম্পাদন করত অধর্ম, পাপাচার। অথচ তদানীন্তন সময়েও কিছু সংখ্যক ভিক্ষু ছিলেন। তাঁরা থেকেও কি হবে? তাদের না-ছিল ত্রিপিটক, না-ছিল বুদ্ধের সদ্ধর্মের শিক্ষা-দীক্ষা, না-ছিল বিনয়-নীতি। উপরন্তু তাঁরা অধিকাংশই গৃহী জীবনে বিবাহিত ছিলেন। তৎকালীন সময়ে বেশিরভাগ মানুষ বিবাহিত জীবন অতিবাহিত করে বৃদ্ধ বয়য়ে প্রব্রজিত হতেন। তাঁরা যেমন বুদ্ধের সদ্ধর্ম সম্বন্ধে ছিলেন অকোবিদ, অপটু, আনাড়ী। তেমনি উপাসক-উপাসিকারাও ছিলেন একই ধাচের। সদ্ধর্মে অনভিজ্ঞ হলে ও সৎগুরু সাক্ষাত না-পেলে অবশ্যই যেকোন ভিক্ষু, গৃহী ভুল পথে পরিচালিত হবে, ধর্ম নামে অধর্ম আচরণ ও পালন করবে এটাই স্বাভাবিক। পরম পূজ্য বনভান্তের আবির্ভাবে ও তাঁর সাধনালদ্ধ মৌলিক বৌদ্ধ ধর্মের বাণী আনাচে-কানাচে প্রচার ও প্রসার করার সুবাদে সমাজের শিরায়-উপশিরায় শক্ত করে প্রোথিত সেই অন্ধ কুসংস্কার, অবৌদ্ধচিত প্রথাগুলো ধীরে ধীরে কোনঠাসা হয়ে পড়ে। ফলত তাঁর সদ্ধর্মাভিযানে মানুষ কম-বেশি জানতে ও বুঝতে পেরেছিলেন আসল বৌদ্ধধর্মের নিয়মকানুন, নীতি-আদর্শ, আচার-অনুষ্ঠান। বর্তমানে চাকমা বৌদ্ধ সমাজে সেই অবৌদ্ধচিত কুসংস্কারগুলো নেই বললে চলে। আগেকার দিনে চাকমা বৌদ্ধদের সমাজ ব্যবস্থা আর বর্তমান সামাজিক অবস্থা যদি তুলনা করে বিচার করে দেখেন, আকাশ-পাতাল বৈশাদৃশ্য পরিলক্ষিত হয়। অধুনা চাকমা বৌদ্ধরা শিক্ষা-দীক্ষায়, অর্থ-সম্পদে, ধর্মে-কর্মে, ঘর-দোয়ার পরিবেশ ও পরিষ্কার-পরিচ্ছন্নতায় অনেকদূর এগিয়ে গেছে। যদিও অন্যান্য উন্নত জাতিদের তুলনায় নগণ্য। পাহাড়ী অঞ্চলে যতগুলো ক্ষুদ্র ক্ষুদ্র জাতিসত্ত্বা আছে, তাদের সার্বিক অবস্থা বিচার-বিশ্লেষণ করলে সবচেয়ে চাকমা বৌদ্ধরা এডভান্স। এটা হলো পুণ্যপুরুষ পূজ্য বনভান্তের পুণ্যপ্রভাব ও তাঁর অবদান। যদিও এর থেকে আরও বেশি উন্নতি শ্রীবৃদ্ধি হওয়ার কথা ছিল। এটা পূজ্য বনভান্তের দোষ বা ব্যর্থতা নয়, তাকে যথাযথভাবে মূল্যায়ন, অনুধাবন করতে না-পারার আমাদেরই অক্ষমতার কারণ । চাকমা বৌদ্ধ জাতিরা পূজ্য বনভান্তেকে যদি যথাযথভাবে চিনতে, অনুধাবন ও মূল্যায়ন করতে পারতো, তাহলে আরও অনেক উন্নত পর্যায়ে যাওয়ার সম্ভব হতো। </p>
	<p class="txt">তিনি বিগত বিংশ ও চলমান একবিংশ শতাব্দীর মাঝামাঝির সময়ে তিন যুগের অধিক সময় অন্ধ-কুসংস্কাচ্ছন্ন বৌদ্ধের মাঝে নিরলসভাবে সাবলীল ও সহজ-সরল ভাষায় জ্ঞানদান, ধর্মদান ও অভয়দান করে গেছেন। এই অসাধারণ পুণ্যপুরুষ নিজে যেমন বুদ্ধের প্রজ্ঞার আলোয় আলোকিত, উদ্ভাসিত হয়েছেন, তেমনি তাঁর কষ্টার্জিত লদ্ধ অভিজ্ঞতা সমূহ ও মৌলিক বৌদ্ধধর্মের নীতি-আদর্শ অকাতরে বিলিয়ে দিয়ে হাজার হাজার, লক্ষ লক্ষ মানুষকে আলোকিত, ঋদ্ধ করেছেন। পূজ্য বনভান্তে একাই এতদঞ্চলে যে গৌরবজ্জ্বল ইতিহাস সৃষ্টি করেছেন; বৌদ্ধ ধর্মের যে মহাবিপ্লব, মহাজাগরণ ঘটিয়েছেন, সত্য ধর্মের যে প্রগতি এনেছেন&mdash;সত্যি তা অকল্পনীয়, অভাবনীয় ও অনির্বচনীয় সাফল্য। </p>
	<p class="txt">পরম পূজ্য বনভান্তের ন্যায় এতদঞ্চলে নিজের দুঃখমুক্তির জন্য, স্বজাতি চাকমাদের বা বৌদ্ধদের মঙ্গলার্থে ও সদ্ধর্ম উন্নতি-শ্রীবৃদ্ধি লক্ষে এর আগে কোনো ভিক্ষু বা ব্যক্তি এত কঠোর পরিশ্রম, এত আত্মত্যাগ স্বীকার করেননি। বর্তমানেও কেউ তাঁর ধারেকাছে নেই, ভবিষ্যতেও করবে কিনা সন্দেহ। এটা জ্ঞানী ব্যক্তি মাত্রেই দ্ব্যর্থহীনভাবে মেনে নেবে ও স্বীকার করবে। তদ্ধেতু এই অসীম অবদানের জন্য পূজ্য বনভান্তের প্রতি চাকমাদের জাতিগতভাবে চিরকৃতজ্ঞ থাকা উচিত। </p>
	<p class="txt">তাঁর এই অসামান্য অবদান, অসীম ত্যাগ, অত্যুজ্জ্বল যশ-খ্যাতি, হৃদয়গ্রাহী ও বৈরাগ্য উদ্রেককারী অমৃতময় দেশিত বাণীর মাধ্যমে "বনভান্তে" পবিত্র নামটি তাঁর শিষ্য-প্রশিষ্য ও ভক্তবৃন্দের মনোমন্দিরে আজই দেদীপ্যমান হয়ে বেঁচে আছে এবং ভাবিকালেও যুগ-যুগান্তর দীর্ঘকালব্যাপী প্রোজ্জ্বল হয়ে বেঁচে থাকবে। তাতে কোনো সন্দেহ নেই। যদিও পূজ্য বনভান্তে আমাদের মাঝে জীবিত নেই। তাইতো এই দেশের বৌদ্ধদের মাঝে "বনভান্তে" নামটি মানে একটি গৌরবজ্জ্বল ইতিহাস। বনভান্তে মানে একটি স্মৃতিময় বিশাল এ্যালবাম, বনভান্তে মানে অনুভূতিময়, দ্যুতিময়, স্পর্শকাতর ও সংবেদনশীল একটি পবিত্র নাম। বনভান্তে মানে অনেক গুণের সমাহার । বনভান্তে মানে ভক্তবৃন্দের হৃদয়তন্ত্রীতে পুলক-শিহরণ জাগানো একটি শ্রদ্ধেয়, বিস্ময় ও ব্যঞ্জনাপূর্ণ আলোচিত নাম। যে নামটি শুনলে লক্ষ লক্ষ মানুষের অন্তরের গভীর থেকে শ্রদ্ধা জাগে, মাথা নুয়ে পড়ে।</p>
	<p class="txt">২০১২ সালে জানুয়ারী ৩০ তারিখে এই কালজয়ী মহাপুরুষটি তাঁর শিষ্য-প্রশিষ্য ও অগণিত ভক্তবৃন্দকে কাঁদিয়ে চিরদিনের জন্য বিলীন হয়ে যান উদয়-বিলয় বিহীন নিবাণ ধাতুতে। কিন্তু তাঁর এই চলে যাওয়া মানে আমাদের কাছ থেকে তাঁর সমস্ত অস্তিত্ব হারিয়ে যাওয়া নয়। তিনি নির্বাপিত হলেও আমাদের জন্য রেখে গেছেন তাঁর কষ্টার্জিত মহান পবিত্র সৃষ্টিকর্ম, শিক্ষা-উপদেশ, মহান জীবনাদর্শ ও অসীম গুণাবলী। রেখে গেছেন তাঁর আদর্শে গড়ে তোলা শত শত শিষ্য-প্রশিষ্য ও বুদ্ধের আদর্শে-আদর্শিত অগণিত ভক্ত উপাসক-উপাসিকাবৃন্দ। রেখে গেছেন তাঁর তিলে তিলে গড়ে তোলা বিশ্ব পরিমণ্ডলে সুপরিচিতি লাভ করা ও এদেশের বৌদ্ধদের কাছে পুণ্য তীর্থভুমি নামে খ্যাত "রাজবন বিহার" । আরও রেখে গেছেন শত শত দেশ-বিদেশে দৃষ্টিনন্দন শাখা বন বিহার, কুটির ও বৌদ্ধ সভ্যতা। এই পৃথিবীতে মহাপুরুষেরা মানব সমাজকে মহৎ কিছু দেওয়ার জন্য জন্ম গ্রহণ করেন, নেওয়ার জন্য নয়। পূজ্য বনভান্তের যা কিছু দেওয়ার ছিল, সবই দিয়ে গেছেন। কোনো কিছু সঙ্গে করে নিয়ে যাইনি। যে অমূল্য সম্পত্তিগুলো দিয়ে গেছেন, সেগুলো রক্ষা করা এখন আমাদের সবার দায়িত্ব। </p>
	<p class="txt">বিশ্বশান্তি প্যাগোডা প্রসঙ্গে:</p>
	<p class="txt">পূজ্য বনভান্তে জীবতাবস্থায় বুদ্ধশাসন উন্নতি, হিতের জন্য ও মানুষের সুখের তরে অনেক স্বপ্ন দেখে ছিলেন। যেমন, বুদ্ধের শিক্ষায় শিক্ষিত, আদর্শে-আদর্শিত বিনরগারবী ভিক্ষু সংঘ; ভিক্ষু সংঘের জন্য হসপিটাল, পালি কলেজ নির্মাণ, একটি বিশ্বশান্তি প্যাগোডা, আদর্শ বৌদ্ধ পরিবার ও সমাজ তৈরী করা, দায়ক-দায়িকাদের ইহ-পরলোক সুখের জন্য ছিমিতং পূজার ছয়তলা বিশিষ্ট স্বর্গ ঘর নির্মাণ, সমগ্র ত্রিপিটক বাংলায় অনুবাদ ও প্রকাশ করা, পাঁচতলা বিশিষ্ট লাইব্রেরীসহ আরও অনেক কিছু। অধিকাংশ স্বপ্ন তাঁর জীবদ্দশায় তিনি পূরণ করতে পেরেছেন। আর যেগুলো বাকি আছে সেগুলো বাস্তবায়ন করার জন্য তাঁর অনুগত শিষ্য-প্রশিষ্য, গৃহী ভক্তবৃন্দরা ভান্তের স্বপ্নগুলো বাস্তবায়ন করে দেওয়ার জন্য নিরন্তর প্রচেষ্টা চালিয়ে আসছেন এবং যাচ্ছেন। পূজ্য বনভান্তের অনেক স্বপ্নের মধ্যে অন্যতম একটা স্বপ্ন ছিল পুণ্যভুমি "রাজবন বিহারে" একটি দৃষ্টিনন্দন কারুকার্যে শোভিত "বিশ্বশান্তি প্যাগোডা" নির্মাণ করা। আমি ১০০% আশাবাদী নির্ঘাত কয়েক বছরের মধ্যে পূজ্য বনভান্তের মহান সেই লালিত স্বপ্নটি পূরন হতে যাচ্ছে। মহাপুরুষের স্বপ্ন কদাচিৎ অপূর্ণ থাকে না। সেটা আগে হোক বা পরে হোক তাঁদের স্বপ্ন অবশ্যই বাস্তবায়ন হবে।</p>
	<p class="txt">আমি সকল বৌদ্ধদের প্রতি একরাশ মৈত্রীপূর্ণ চিত্তে আহ্বান করবো&mdash;পূজনীয় বনভান্তের একান্ত লালিত স্বপ্ন "বিশ্বশান্তি প্যাগোডাটির" নির্মাণ কাজ যাতে দ্রুতগতিতে পুরোদস্তুর শেষ করতে পারি, প্রত্যেকে যেন কায়িক, বাচনিক, মানসিক ও অর্থিকভাবে সহযোগিতার হাত বাড়িয়ে দেন। </p>
	<p class="txt">প্যাগোডাটি সম্পূর্ণরূপে নির্মাণ কাজ সমাপ্ত হলে আমাদের কি কি লাভ হতে পারে? অনেক কিছু লাভ হতে পারে। যেমন:</p>
	<ul class="list_">
	<li class="block_5">বিশ্বব্যাপী প্যাগোডাটি পরিচিতি লাভ করবে, আমাদের সুনাম, সুযশ সারাবিশ্বে ছড়িয়ে পড়বে।</li>
	<li class="block_6">প্রতি বৎসর দেশ-বিদেশ থেকে শত শত, হাজার হাজার গণ্য-মান্য, জ্ঞানী-গুণী পুণ্যার্থী ও পর্যটক দেখতে আসবে।</li>
	<li class="block_6">অনেক মানুষের কর্মসংস্থান খুলে যাবে, বহু মানুষের আয়-রোজগার বাড়বে। </li>
	<li class="block_6">প্রাত্যহিক শত শত ভিক্ষু-শ্রামণ, উপাসক-উপাসিকা শমথ-বিদর্শন অনুশীলন ও উপাসনা, প্রার্থনা করবে&mdash;যা দুঃখমুক্তির জন্য বিরাট হেতু হয়ে থাকবে।</li>
	<li class="block_6">বৌদ্ধ শাসন রক্ষাকারী অনেক সৎ দেবতা আশ্রয় নেবে, যা আমাদের বৌদ্ধ জাতির জন্য মঙ্গল বয়ে আনবে। যদিও সেটা বিজ্ঞানবাদী, স্বর্গ-নরক অবিশ্বাসী নাস্তিকেরা বিশ্বাস করবে না।</li>
	<li class="block_6">বিশ্বদরবারে গর্ব করতে পারবো, আমরাও পারি এমনতর বৃহত্তম বিশ্বশান্তি প্যাগোডা নির্মাণ করতে, যদিও জাতি হিসেবে আমরা ক্ষুদ্র। প্যাগোডাটি নির্মিত হলে বৌদ্ধ জাতির জন্য হবে একটি অহংকার পথিক, এবং যুগ যুগ ধরে মাইলফলক হিসেবে চিরভাস্বর হয়ে থাকবে। এই প্যাগোডাটির মাধ্যমে আমরা একটি শান্তিকামী বৌদ্ধজাতি হিসেবে আন্তর্জাতিক পরিমণ্ডলে পরিচিতি লাভ করতে পারবো।</li>
	<li class="block_6">দেশ, জাতি, সমাজ উন্নতি ও টিকে থাকার জন্য রক্ষাকবচ হিসেবে তথাগত বুদ্ধ "দীর্ঘনিকায়ের মহাপরিনির্বাণ সূত্রে" বৃজি জাতিদের উদ্দেশ্য যে সপ্ত অপরিহানীয় ধর্ম প্রদান করেছেন, তন্মধ্যে অন্যতম একটি অপরিহানীয় ধর্ম হলো&mdash;প্যাগোডা, বিহার, মন্দির শ্রদ্ধার সহিত সযত্নে রক্ষণাবেক্ষন করা। আমরা যদি হাতে হাত মিলে সবাই ঐক্যবদ্ধ হয়ে প্যাগোডাটি নির্মাণ কাজ শেষ করতে পারি, যত্ন নিতে পারি, তাহলে এ এতদঞ্চলে জাতি হিসেবে দীর্ঘকাল টিকে থাকার জন্য প্যাগোডাটি বিরাট ভূমিকা রাখবে বলে আমি দৃঢ়ভাবে বিশ্বাস করি। কারণ, আমরা বুদ্ধের দেশিত অপরিহানি ধর্ম রক্ষা করছি।</li>
	<li class="block_7">অদূর ভবিষ্যতে আমরা যদি মহাকালের অতল গর্ভে হারিয়ে যায় কিংবা কোনো অরাজকতার পরিস্তিতির কারণে যদি আমাদের জাতির অস্তিত্ব এই দেশ থেকে বিলীন হয়, তাহলে এ বিশ্বশান্তি প্যাগোডাটির মাধ্যমে আমরা এই দেশে একটি বৌদ্ধ জাতি ছিলাম বলে শত শত, হাজার হাজার বৎসর ধরে কালের সাক্ষী, ঐতিহাসিক নিদর্শন হিসেবে ইতিহাসের পাতায় অময় হয়ে থাকবে আমাদের সুনাম ও কীর্তিগাথা । বর্তমানের কোনো মহৎ কাজ বা ঘটনা মানে ভবিষ্যতে সেটা ইতিহাসে রূপ নেয়। যেমন, বর্তমানে আফগানিস্তান, পাকিস্তান, বাংলাদেশে আরও দেশে বহু জায়গায় বৌদ্ধ জাতির কোনো অস্তিত্ব নেই, কিন্তু সেখানে পড়ে রয়েছে অনেক অনেক পুরোনো বৌদ্ধ স্থাপত্য, বৌদ্ধ সভ্যতা ও প্রত্নতাত্তিক নিদর্শন। তারমধ্যে কিছু কিছু স্থাপত্য ইউনেস্কোতে "বিশ্ব ঐতিহ্যবাহী স্থান" হিসেবে স্বীকৃতি পেয়েছে। সেগুলোর মাধ্যমে আমরা জানতে পারি এক সময় সেখানে কোনো বৌদ্ধ জাতি ছিলেন। তারা তৈরী করেছিলেন সেইসব বৌদ্ধ ঐতিহ্য, সভ্যতা, মঠ ও মহাবিহার সমূহ। এই দেশের বৌদ্ধরাও যদি কোনোদিন কোনো হারিয়ে যায় এবং হারিয়ে যাবে সেটা নিশ্চিত। কারণ, জগতে কোনো কিছু চিরন্তন নয়। সবকিছু পরিবর্তনশীল এবং ধ্বংস হয়। কিন্তু কালের সাক্ষী হিসেবে নির্মাণাধীন বিশ্বশান্তি প্যাগোডাটি বহুকাল, বহুযুগ ধরে থাকবে। </li>
</ul>
	<p class="txt">এই গেল প্যাগোডা নির্মাণের এই জীবনের চাক্ষুষ সুফলের কথা। পরবর্তী জন্মে বা জন্ম-জন্মান্তর কি বিশ্বশান্তি প্যাগোডার নির্মানের আরও সুফল দেবে না? অবশ্যই দেবে। বর্তমানে যারা বিশ্বশান্তি প্যাগোডা নির্মাণে ইট, কংকর, সিমেন্ট, লোহা, বালু ও টাকা দান দিচ্ছে, বৌদ্ধ ধর্মের কর্মতত্ত্ব মতে তারা জন্মে জন্মে সবকিছু লাভ করবে, কখনো দেশহারা, ভূমিহারা হবে না। তথাগত বুদ্ধ সংযুক্ত নিকায় "কি দানকারী সূত্রে" বলেছেন&mdash;যে দাতাগণ বিহার, চৈত্য বা প্যাগোডা নির্মাণ করে, সে দাতারা সর্বসম্পত্তি লাভ করে থাকে। অর্থাৎ মনুষ্য লোকে মনুষ্য সম্পত্তি, দেবলোকে দেব সম্পত্তি ও অন্তিমে নির্বাণ সম্পত্তি লাভ করে। বুদ্ধ আরও "বৃক্ষ রোপন সূত্রে" বলেছেন, যারা বিহার, কুটির ও প্যাগোডা নির্মান করে, তাদের দিবারাত্রী পুণ্যবর্ধিত হয়। (সং.নি.১.৪৭) । </p>
	<p class="txt">আমাদের পরম গুরু পূজ্য বনভান্তে প্রাগুক্ত সুফলগুলো দেখে হয়তো আমাদের বিশ্বশান্তি প্যাগোডা নির্মাণ করার জন্য বারবার তাগিদ দিয়ে গেছেন। </p>
	<p class="txt">কিন্তু বড়ই একটি পরিতাপের বিষয়! আজ অনেক ধর্মজ্ঞানহীন চাকমা শিক্ষিত মূর্খ পূজ্য বনভান্তের সেই লালিত স্বপ্ন বিশ্বশান্তির প্যাগোডা বিরুদ্ধে বাধা হয়ে দাড়িয়েছেন। সোশ্যাল মিডিয়ায় নানা অহেতুক সমালোচনা, অপপ্রচার, লেখালেখি শুরু করেছেন। সেসব অজ্ঞতা প্রসূত অপপ্রচার, লেখালেখির দ্বারা একদিকে তাদের বিরাট অকুশল কর্ম হয়ে যাচ্ছে, অপরদিকে অল্প ধর্মজ্ঞান সম্পন্ন সাধারণ মানুষেরাও সেগুলো দেখে, শুনে বিভ্রান্ত হচ্ছে । এই কাজগুলো কিন্তু জাতির জন্য খুব একটা শুভ লক্ষণ নয়। </p>
	<p class="txt">যে সমস্ত ব্যক্তিগণ বিশ্বশান্তি প্যাগোডার বিরুদ্ধে অপপ্রচার, লেখালেখি, সমালোচনা করছেন, তারা কী আদৌ জানে, প্যাগোডা নির্মাণের সুফল? কী কারণে পূজ্য বনভান্তে বিশ্বশান্তি প্যাগোডা নির্মাণ করতে বলে গেছেন? কিংবা পূজ্য বনভান্তের সম্পর্কে তাদের কতটুকু ধারণা আছে? এই বিষয়বস্তুগুলো কিন্তু মাংসচক্ষু দিয়ে দেখার বিষয় নয়, এবং দেখাও যায় না। প্যাগোডা নির্মাণের সুফল ও পূজ্য বনভান্তে সম্পর্কে জানতে হলে বুদ্ধের সদ্ধর্ম জ্ঞানচক্ষু দিয়ে অবলোকন করতে হবে। যা প্রতিক্রিয়াশীল ও বিরুদ্ধবাদীদের নেই। অথচ তারা যদি প্যাগোডার বিরুদ্ধে লেখালেখি, অহেতুক মন্তব্য না করে সাধারণ মানুষদের এ মহৎ কর্মে উদ্ধুদ্ধ করতেন, এগিয়ে আসতেন অনেক কিছু অবদান রাখতে পারতেন, এবং জাতির জন্য মঙ্গল বয়ে আসতো।</p>
	<p class="txt">মনে রাখবেন, মহাপুরুষেরা কখনো বৃথা বাক্য প্রয়োগ করেন না। তাঁরা আপনাদের মতো সাধারণ মানুষদের মিথ্যা স্বপ্ন দেখান না। কালজয়ী মহাত্মারা হলেন ভবিষ্যৎ দ্রষ্টা ও দূরদর্শীসম্পন্ন । তাঁদের মন-চিত্ত মেঘমুক্ত চন্দ্রের মতো, আয়নার ন্যায় স্বচ্ছ। তাঁরা সেই নির্মল নিষ্কলুষ চিত্তে যা বলেন, করেন, উপদেশ, মরামর্শ দেন ও স্বপ্ন দেখান&mdash; সবই বুদ্ধ শাসনের তরে এবং মানুষের ইহ-পরজীবনের মঙ্গলের জন্য করে থাকেন। সাধারণ মানুষ সাধারণ পুথিগত জ্ঞানে অসাধারণ জ্ঞানী মহাপুরুষের মহত্ব, মতলব বুঝা সহজ কাজ নয়, অতিশয় দূরূহ ব্যাপার। তবে, বিরুদ্ধবাদীরা যতকিছু অপপ্রচার, লেখালেখি করুক না কেন, তাদের বাধায় বিশ্বশান্তি প্যাগোডার নির্মাণের কাজ কখনো থেমে থাকবে না, চলতেই থাকবে । তারা শুধু শুধু পাপ, অকুশল কর্ম সঞ্চয় করছে। আবার এটাও ঠিক যেকোন মহৎ ও শুভকাজে বাধা আসে, এবং আসবে তা স্বাভাবিক। যেকোনো মহৎ পুণ্যকাজে পাপী মার অন্তরায় সৃষ্টি করে, করবে । সুতরাং এই বিশ্বশান্তি প্যাগোডাটিও তার ব্যতিক্রম নয়। </p>
	<p class="txt">অতএব, প্রতিক্রিয়াশীল ও ধর্মবিরোধী নাস্তিকেরা যে যাই বলুক, নিন্দা, সমালোচনা করলে করুক, তাতে কর্ণপাত না-করে আমরা বুদ্ধের কথা স্মরণ করে ও পরম পূজ্য বনভান্তের প্রতি শ্রদ্ধা রেখে তাঁর একান্ত লালিত স্বপ্ন "বিশ্বশান্তি প্যাগোডাটি" যেন অবিলম্বে নির্মাণ কাজ সমাপ্ত করতে পারি সবাইকে তৎপর ও এগিয়ে আসতে হবে। প্রতিক্রিয়াশীলদের কথায়, লেখায়, বাধায় বিচলিত হয়ে কোনো লাভ নেই। </p>
	<p class="block_8">আসুন, প্রিয় বৌদ্ধ জাতির মা-বাবা, ভাই-বোনেরা, পূজ্য বনভান্তের মহান অবদান, অসম ত্যাগ, অনুসরণীয়-অনুকরণীয় নীতি-আদর্শকে শ্রদ্ধাভরে স্মরণ ও মূল্যায়ন করি। ঐক্যবদ্ধভাবে তাঁর মহান লালিত স্বপ্নটি সত্যি করার জন্য সবাই কাজে নেমে পড়ি এবং অপরকেও এ মহৎ পুণ্যযজ্ঞে বাধা না দিয়ে শামিল হওয়ার তরে উৎসাহিত করি ।</p>
</div>
<div class="react">
</div>
</div>
      
`;
var url = location.href.includes('app.html')
if(!url){
    console.log(url)
    document.getElementById('post_container').innerHTML = post_txt
    readhelper();
}
console.log('sad')