var post_txt = `
<h1 class="title">বুদ্ধকে মেপে দেখার ব্যর্থ চেষ্টার দুটো কাহিনি</h1>
    <div class="post_box">
    <div class="post_txt">
    <p class="txt">আমরা জানি, ভগবান গৌতম বুদ্ধ অনন্ত অনন্ত গুণের আধার। শুধু আমাদের গৌতম বুদ্ধ কেন, অতীত ও ভবিষ্যতের যেকোনো বুদ্ধই অনন্ত অনন্ত গুণের আধার। একনাগাড়ে কোনো এক বুদ্ধের গুণের কথা কেউ একজন বলতে থাকলে কল্প শেষ হয়ে যাবে তারপরও বুদ্ধগুণের কথা ফুরোবে না। অর্থকথা তো আরও এক কাঠি সরেস। অর্থকথা বলছে, সাধারণ মানুষ কেন, একজন বুদ্ধও অন্য একজন বুদ্ধের গুণের কথা বলে শেষ করতে পারবেন না। সেখানে বলা হয়েছে এভাবে :</p>
    <section class="gatha">
    <p class="txt"><span>‘‘</span><span>বুদ্ধোপি বুদ্ধস্স ভণেয্য ৰণ্ণং,</span></p>
    <p class="txt">কপ্পম্পি চে অঞ্ঞমভাসমানো।<span>&nbsp;&nbsp;&nbsp;&nbsp;&nbsp;&nbsp;</span></p>
    <p class="txt">খীযেথ কপ্পো চিরদীঘমন্তরে,</p>
    <p class="txt"><span>ৰণ্ণো ন খীযেথ তথাগতস্সা</span><span>’’</span><span>তি॥ (দী.নি.অট্ঠ.১.৩০৪)</span></p>
    </section>
    <p class="txt">অর্থাৎ, এমনকি একজন বুদ্ধও কল্পকাল ধরে অন্য একজন বুদ্ধের (অনন্ত) গুণের কথা বলতে থাকলে সুদীর্ঘকাল পরে হয়তো কল্প ধ্বংস হয়ে যাবে, তারপরও একজন বুদ্ধ বা তথাগতের (অনন্ত) গুণের কথা বলে শেষ করা যাবে না।</p>
    <p class="txt">কারণ, তিনি এক লক্ষ মহাকল্প ও চার অসংখ্য কল্প ধরে অনন্ত অপ্রমেয় পুণ্যপারমী পূরণ করেছিলেন। বুদ্ধগুণ অনন্ত, অপ্রমেয় বিধায় বুদ্ধের উচ্চতাও কখনো ফিতা কিংবা বাঁশ কোনো কিছু দিয়েই মাপা যায় না। নিচের দুটো কাহিনিতে সেই বিষয়টিই সুস্পষ্টভাবে ফুটে উঠেছে।</p>
    <p class="txt">তবে আমাদের চারপাশে অনেককে বলতে শোনা যায়, বুদ্ধ আঠারো হাত লম্বা ছিলেন। আবার অনেকে বলেন, বুদ্ধ বত্রিশ হাত লম্বা ছিলেন। ইত্যাদি ইত্যাদি। দীর্ঘনিকায় অর্থকথার সোণদণ্ড সূত্র বর্ণনায় বুদ্ধকে মেপে দেখার ব্যর্থ চেষ্টার দুটো কাহিনির কথা বলা হয়েছে। সেই দুটো কাহিনি থেকে তাদের সেই দাবি মারাত্মক রকমের ভুয়া প্রমাণিত হয়।</p>
    <p class="txt">প্রথম কাহিনিটি হচ্ছে এ রকম :</p>
    <p class="txt">রাজগৃহের এক ব্রাহ্মণ শুনতে পেল, শ্রমণ গৌতমের উচ্চতা নাকি কোনো কিছু দিয়েই মাপা সম্ভব নয়। তাই সে মাথায় এক বুদ্ধি আঁটল। একদিন সে ষাট হাত লম্বা একটি বাঁশ হাতে নিয়ে নগরদ্বারের বাইরে দাঁড়িয়ে থাকল। সকালের দিকে ভগবান ভিক্ষার জন্য যেই রাজগৃহে ঢুকতে যাবেন ঠিক সেই মুহূর্তে ভগবানের সামনে এসে ষাট হাত লম্বা বাঁশটি উঁচু করে ধরে দাঁড়িয়ে পড়ল। কিন্তু দেখা গেল, সেই ষাট হাত লম্বা বাঁশটি ভগবানের হাঁটুর সমান হলো মাত্র। </p>
    <p class="txt">পরদিন সেই ব্রাহ্মণ সে-রকম দুটো বাঁশ জোড়া দিয়ে ভালো করে বেঁধে আবার বুদ্ধের উচ্চতা মেপে দেখার ব্যর্থ চেষ্টা করল। কিন্তু দেখা গেল, সেই জোড়া দেওয়া বাঁশ দুটোও ভগবান বুদ্ধের কোমর সমান উঁচু হলো মাত্র। </p>
    <p class="txt"><span>তখন ব্রাহ্মণের দিকে তাকিয়ে ভগবান বললেন, </span><span>“</span><span>হে ব্রাহ্মণ, আপনি কী করতে চাইছেন?</span><span>”</span><span> </span></p>
    <p class="txt"><span>“</span><span>আমি আপনার উচ্চতা মেপে দেখার চেষ্টা করছি</span><span>”</span><span> ব্রাহ্মণ বলল।</span></p>
    <p class="txt"><span>ভগবান ব্রাহ্মণকে বললেন, </span><span>“</span><span>হে ব্রাহ্মণ, আপনি যদি গোটা চক্রবালের সমস্ত বাঁশ একসঙ্গে জোড়া দিয়ে ভালো করে বেঁধে মেপে দেখার চেষ্টা করেন, তারপরও আমার উচ্চতা মেপে দেখতে পারবেন না। আমার উচ্চতা এভাবে কেউ একজন মেপে দেখবে সেভাবে তো আর আমি লক্ষাধিক চার অসংখ্য কল্প ধরে পারমী করিনি। হে ব্রাহ্মণ, অতুলনীয় ও অপ্রমেয় পারমীসম্ভার সমন্বিত তথাগতও অতুলনীয় ও অপ্রমেয়। কাজেই আমাকে মেপে দেখার চেষ্টা তোমার কিছুতেই সফল হবে না।</span><span>”</span></p>
    <p class="txt">এভাবে বলার পর ভগবান নিচের এই গাথাটি বললেন : </p>
    <section class="gatha">
    <p class="txt"><span>“</span><span>তাদৃশ রাগ-দ্বেষ-মোহহীন অকুতোভয় বুদ্ধগণকে </span></p>
    <p class="txt">যারা অন্ন, বস্ত্র, বাসস্থান ও ওষুধপত্র,</p>
    <p class="txt">এই চার ধরনের প্রয়োজনীয় দ্রব্য দিয়ে পূজা করেন,</p>
    <p class="txt"><span>কারো পক্ষেই তাদের পুণ্য মেপে দেখা সম্ভব নয়।</span><span>”</span><span> (ধ.প.১৯৬)</span></p>
    </section>
    <p class="txt">এই গাথাটি শুনে চুরাশি হাজার সত্ত্ব নির্বাণরূপ অমৃত পান করেছিলেন।</p>
    <p class="txt">এবার দ্বিতীয় কাহিনিটি বলা যাক।</p>
    <p class="txt">অসুরেন্দ্র রাহুর উচ্চতা ছিল চার হাজার আটশত যোজন। তার বাহুর মাপ বারো শত যোজন। বুকের মাপ ছয়শত যোজন। হাত ও পায়ের পাতার মাপ তিনশত যোজন। আঙুলের গিঁটগুলোর মাপ পঞ্চাশ যোজন। ভ্রূযুগল পঞ্চাশ যোজন। মুখের ব্যাস তিনশত যোজন। গলা তিনশত যোজন। ললাট তিনশত যোজন। মাথা নয়শত যোজন। এক যোজন মানে ১২ কিলোমিটার। এবার ভাবুন তাহলে, অসুরেন্দ্র রাহুর শরীরের সাইজ কতো বড়ো হতে পারে! </p>
    <p class="txt"><span>সে ভাবত, </span><span>“</span><span>আমি শাস্তার চেয়ে অনেক অনেক বেশি লম্বা। তাই মাথা নিচু করেও শাস্তাকে দেখা আমার পক্ষে সম্ভব হবে না।</span><span>”</span><span> তাই সে শাস্তার কাছে খুব একটা আসতে চাইত না। তারপর একদিন সে ভগবান বুদ্ধের প্রশংসা শোনার পর তাঁকে দেখার জন্য আসল।</span></p>
    <p class="txt"><span>ভগবান তার মনোভাব জানার পর ভাবলেন, </span><span>“</span><span>চার ইর্যাপথের (চার দেহভঙ্গির) কোন ইর্যাপথে তার সামনে দেখা দিলে ভালো হয়?</span><span>”</span><span> ভেবে দেখার পর তিনি সিদ্ধান্ত নিলেন, </span><span>“</span><span>দাঁড়ানো অবস্থায় মানুষকে খুব সহজেই লম্বা বা খাটো বলে চেনা যায়। তাই আমি তার সামনে শোয়া অবস্থাতেই দেখা দেবো।</span><span>”</span><span> তারপর আনন্দকে ডেকে বললেন, </span><span>“</span><span>আনন্দ, গন্ধকুটিরের পরিবেণে শোয়ার মঞ্চ প্রস্তুত করো।</span><span>”</span><span> মঞ্চ প্রস্তুত হলে তিনি তাতে সিংহশয্যায় শুয়ে পড়লেন।</span></p>
    <p class="txt">আসার পর মঞ্চে শায়িত ভগবান বুদ্ধকে দেখতে গিয়ে তাকে আকাশে চাঁদ দেখার মতো করে গলা উঁচিয়ে ঊর্ধ্বপানে তাকাতে হলো।</p>
    <p class="txt"><span>তখন ভগবান বুদ্ধ তাকে জিজ্ঞেস করলেন, </span><span>“</span><span>কী অসুরেন্দ্র, কেমন দেখলে?</span><span>”</span></p>
    <p class="txt"><span>উত্তরে অসুরেন্দ্র রাহু বলল, </span><span>“</span><span>আগে আমি ভাবতাম, ভগবান শারীরিকভাবে এত ছোটো যে মাথা নিচু করেও ভগবানকে আমার পক্ষে দেখা সম্ভব হবে না। তাই এতদিন আমি আপনার কাছে আসিনি।</span><span>”</span></p>
    <p class="txt"><span>ভগবান বললেন, </span><span>“</span><span>হে অসুরেন্দ্র, আমি জন্মজন্মান্তরে মাথা নিচু করে কখনোই পারমীসম্ভার পূরণ করিনি। আমি সব সময় মাথা উঁচু করেই দান দিয়েছি।</span><span>”</span></p>
    <p class="txt">এভাবে ভগবানকে শারীরিকভাবে তার চাইতেও বড়ো দেখার পর সেদিনই অসুরেন্দ্র রাহু ত্রিশরণ গ্রহণ করল। (দী.নি.অট্ঠ.১.৩০৪)</p>
    </div>
    <div class="react">
    </div>
    </div>
    <h1 class="title">বুদ্ধের প্রাত্যহিক পাঁচটি কৃত্য</h1>
    <div class="post_box">
    <div class="post_txt">
    <p class="txt">আমরা জানি, বুদ্ধ বুদ্ধত্ব লাভের পর তাঁর জীবদ্দশায় সুদীর্ঘ পঁয়তাল্লিশ বছর ধরে দেব-মানবের ইহ-পারলৌকিক ও পরমা শান্তি দুঃখমুক্তি নির্বাণ লাভের উদ্দেশ্যে ধর্মপ্রচার করেছিলেন। অর্থকথা থেকে জানা যায়, তাঁর সেই দীর্ঘ ধর্মপ্রচারকালীন জীবনে তিনি প্রতিদিন নিয়ম করে পাঁচটি কৃত্য সম্পন্ন করতেন। সেই পাঁচটি কৃত্য কী কী এবং সেগুলোর সম্পর্কে বিস্তারিত তথ্য অর্থকথা থেকে এখানে তুলে ধরা হলো :</p>
    <p class="txt">প্রথমে বলা যাক, সেই পাঁচটি কৃত্য কী কী? বুদ্ধের সেই প্রাত্যহিক পাঁচটি কৃত্য হচ্ছে :</p>
    <p class="txt">(১) <b class="calibre1">ভাত খাওয়ার আগের কৃত্য</b> (<i class="calibre2">পুরেভত্তকিচ্চং</i>)।</p>
    <p class="txt">(২) <b class="calibre1">ভাত খাওয়ার পরের কৃত্য</b> (<i class="calibre2">পচ্ছাভত্তকিচ্চং</i>)।</p>
    <p class="txt">(৩) <b class="calibre1">রাতের প্রথম যামের কৃত্য</b> (<i class="calibre2">পুরিমযামকিচ্চং</i>)।</p>
    <p class="txt">(৪) <b class="calibre1">রাতের মধ্যম যামের কৃত্য</b> (<i class="calibre2">মজ্ঝিমযামকিচ্চং</i>)।</p>
    <p class="txt">(৫) <b class="calibre1">রাতের শেষ যামের কৃত্য</b> (<i class="calibre2">পচ্ছিমযামকিচ্চং</i>)।</p>
    <p class="txt">শুরুতেই বলে নেওয়া যাক, <b class="calibre1">কৃত্য, যাম</b> এই শব্দগলোর মানে কী?</p>
    <p class="txt"><span>‘</span><span>কৃত্য</span><span>’</span><span> </span><span>মানে হচ্ছে করণীয়, কর্তব্য, পালনীয় ব্রত, রুটিন। অর্থাৎ বুদ্ধ তাঁর প্রাত্যহিক জীবনে কতগুলো করণীয়-কর্তব্য সম্পন্ন করার মধ্য দিয়ে রুটিন মেনে দিন অতিবাহিত করতেন। </span></p>
    <p class="txt"><span>আর </span><span>‘</span><span>যাম</span><span>’</span><span> </span><span>শব্দটি একান্তই বৌদ্ধ পারিভাষা। বৌদ্ধ বইপুস্তকে এই শব্দটির ব্যবহার বেশ লক্ষ করা যায়। </span><span>‘</span><span>যাম</span><span>’</span><span> </span><span>মানে হচ্ছে সময়ের একটা পর্যায় বা পর্ব। বুদ্ধ গোটা রাতকে মোট তিনটি যামে ভাগ করেছেন। তখন তো আর এখনকার মতো সেকেন্ড, মিনিট, ঘণ্টা এভাবে সময়কে ভাগ করা হতো না। তাই বুদ্ধ পুরো রাতটাকে এভাবেই ভাগ করেছেন। এখন আমরা বুদ্ধের </span><span>যাম</span><span>-কে এখনকার সময়ের হিসেব অনুসারে ভাগ করে নেওয়ার চেষ্টা করব। একটি রাত মানে মোটামুটি (একটু কম-বেশি) বারো ঘণ্টা। বারোকে তিন দিয়ে ভাগ করলে আমরা পাই চার, অর্থাৎ চার ঘণ্টা। বুদ্ধ যেহেতু পুরো রাতকে তিন যামে ভাগ করেছেন তাই আমরাও বারো ঘণ্টাকে তিন দিয়ে ভাগ করলাম। তার মানে এখন </span><span>এক যাম</span><span> হচ্ছে চার ঘণ্টা। সেই হিসেবে </span><span>রাতের প্রথম যাম</span><span> হচ্ছে সন্ধ্যা ৬টা থেকে রাত ১০টা পর্যন্ত, </span><span>রাতের মধ্যম যাম </span><span>হচ্ছে রাত ১০টার পর থেকে মধ্যরাত ২টা পর্যন্ত, আর </span><span>রাতের শেষ যাম </span><span>হচ্ছে মধ্যরাত ২টা থেকে ভোর ৬টা পর্যন্ত। এই হচ্ছে মোটামুটি বৌদ্ধ দৃষ্টিকোণ থেকে যামের হিসেব। </span></p>
    <p class="txt"><span>আর শেষে বলে নিই বুদ্ধ রাতটাকে এভাবে যামের হিসেবে ভাগ করলেও </span><span>‘</span><span>দিন</span><span>’</span><span>-কে কিন্তু সেভাবে ভাগ করেননি। তিনি </span><span>‘</span><span>দিন</span><span>’</span><span>-কে মাত্র দু-ভাগে ভাগ করেছেন। সেটি হলো : </span><span>ভাত খাওয়ার আগে</span><span> ও </span><span>ভাত খাওয়ার পরে</span><span>। বৌদ্ধ ভিক্ষু-শ্রামণদের ভাত খাওয়ার সময় কিন্তু ঠিক মধ্যদুপুর পর্যন্ত</span><span dir="rtl">, অর্থাৎ এখনকার সময় অনুসারে দুপুর বারোটা পর্যন্ত। বুদ্ধের সময়ে বুদ্ধ নি</span><span>জে এবং তাঁর শিষ্যরা খুব ভোরে পিণ্ডচারণ করতে বের হতেন, অর্থাৎ ভিক্ষা করতে বের হতেন। এখন তো আর সেই দিন নেই! এখন পিণ্ডচারণের প্রথা বেঁচে থাকলেও বুদ্ধের সময়ের মতো আবশ্যিক ব্রত নয়। এখন তো বিহারে বিহারে সকাল ও দুপুর দুই বেলা পালাসিয়ং-এর সুব্যবস্থা আছে। এখনকার ভিক্ষু-শ্রামণদের আহা, কী আরাম!</span></p>
    <p class="txt">যা-ই হোক, এতকিছু ব্যাখ্যার মধ্যে না গিয়ে বুদ্ধের পাঁচটি কৃত্য সম্পর্কে অর্থকথার সহায়তায় একদম খোলাসা করে বলে নেওয়া যাক।</p>
    <div class="sub_title" id="calibre_link-3"><b class="calibre3">১. ভাত খাওয়ার আগের কৃত্য (</b><span>পুরেভত্তকিচ্চং</span><b class="calibre3">)</b></div>
    <p class="txt">ভগবান বুদ্ধ খুব ভোরে ঘুম থেকে উঠে পড়তেন। তারপর তাঁর সেবককে অনুগ্রহ করার জন্য ও শরীরকে সুস্থ রাখার জন্য মুখ ধোয়া, দাঁত মাজা প্রভৃতি শরীর পরিচর্যার কাজ করতেন। তারপর পিণ্ডচারণের সময় না হওয়া পর্যন্ত খোলা জায়গায় সময় কাটাতেন। পিণ্ডচারণের সময় হলে কটিবন্ধনী কোমরে বেঁধে, পরিধেয় চীবর পরে, ভিক্ষাপাত্র হাতে নিয়ে কখনো একা, কখনো বা ভিক্ষুসংঘকে সঙ্গে নিয়ে, কখনো একদম স্বাভাবিকভাবে, আবার কখনো নানা ধরনের অলৌকিক ঋদ্ধি সঙ্গে করে গ্রামে-শহরে ভিক্ষার জন্য প্রবেশ করতেন। যেমন : </p>
    <p class="txt">লোকনাথ বুদ্ধ যখন ভিক্ষার জন্য গ্রামে প্রবেশ করতেন তখন তাঁর আগে আগে গিয়ে হালকা মৃদুমন্দ ঠাণ্ডা বাতাস পথ পরিষ্কার করে দিতো, জলহীন শুকনো মেঘ ফুলের রেণু তুলে নিয়ে পথের ওপর শামিয়ানা হয়ে ঝুলে থাকতো, অন্যদিকে বাতাস এসে ফুল কুড়িয়ে এনে পথের ওপর ছড়িয়ে দিতো, পথের উঁচু জায়গাগুলো দেবে নিচু করে দিতো, আর নিচু জায়গাগুলো উঁচু করে দিতো, তাই তথাগত বুদ্ধ পা ফেলার সময় মাটি সব সময় সমান হয়ে থাকতো, আর ভারি সুন্দর কোমল পদ্মফুলগুলো তথাগত বুদ্ধের পা ছুঁয়ে সারা অঙ্গে পরম সুখের আবেশ ছড়িয়ে দিতো। গ্রাম বা নগরের দরজার গেটে ডান পা রাখার সঙ্গে সঙ্গেই বুদ্ধের শরীর থেকে (নীল, হলুদ, লাল, সাদা, মঞ্জিষ্ঠা তথা হালকা লাল ও প্রভাস্বর তথা পূর্বোক্ত পাঁচটি রঙের সংমিশ্রণে তৈরি রং এই<span>)  </span>ছয় রঙা রশ্মি ঝিকমিক করে বের হতো, আর সুবর্ণপিঞ্জর ও সুন্দর করে সাজানো চিত্রপটের ন্যায় প্রাসাদ-আবাসস্থলগুলো নানা অলংকারে সেজেগুজে এখানে-ওখানে (রূপক অর্থে) দৌড়াদৌড়ি করতো, হাতি-ঘোড়া-পাখি প্রভৃতি নিজ নিজ জায়গায় থেকে মধুর স্বরে ডাক দিতো, একইভাবে ঢোল-বীণা প্রভৃতি বাদ্যযন্ত্র বেজে উঠতো, আর লোকজনের পরবার উপযোগী সুন্দর সুন্দর কাপড়গুলো ঝনঝন করে উঠতো। </p>
    <p class="txt"><span>তাতে করে লোকেরা জেনে যেতো</span><span>—“</span><span>আজ ভগবান এখানে ভিক্ষার জন্য প্রবেশ করেছেন।</span><span>”</span><span> তারা সুন্দর সুন্দর কাপড় পরে সেজেগুজে, হাতে সুগন্ধী ফুল নিয়ে, ঘর হতে বের হয়ে পথের মাঝখানে গিয়ে ভগবানকে সুগন্ধী ফুল দিয়ে সম্মান-সৎকার করে, পূজা ও বন্দনা করে প্রার্থনা নিবেদন করতো</span><span>—“</span><span>প্রভু, আমাদের দশজন ভিক্ষু দেন, আমাদের বিশজন ভিক্ষু দেন আমাদের পঞ্চাশজন ভিক্ষু দেন... আমাদের শতজন ভিক্ষু দেন।</span><span>”</span><span> তারপর ভগবানের হাত থেকে পাত্র নিয়ে বসবার আসন প্রস্তুত করে খুব গৌরব সহকারে ভাত-তরিতরকারি পরিবেশন করতো। ভগবান খাওয়া-দাওয়া সেরে সেই লোকদের মনের অবস্থা দেখে নিয়ে ঠিক তাদের উপযোগী করে ধর্মদেশনা করতেন। আর তাতে করে কেউ কেউ ত্রিশরণ গ্রহণ করতো, কেউ কেউ পঞ্চশীল নিতো, কেউ কেউ স্রোতাপত্তি-সকৃদাগামী-অনাগামীফল লাভ করতো, আর কেউ কেউ প্রব্রজ্যা নিয়ে অর্হত্ত্বফল লাভ করতো। </span></p>
    <p class="txt">এভাবেই বহু মানুষের প্রতি করুণা প্রদর্শন করে আসন হতে উঠে বিহারে চলে যেতেন। সেখানে গিয়ে বিহারস্থ বড়ো হলঘরের (মণ্ডলমালে) শ্রেষ্ঠ বুদ্ধাসনে (উল্লেখ্য, তখনকার দিনে প্রত্যেক বিহারে বুদ্ধের জন্য আলাদা আসন পাতা থাকতো, সেখানে অন্য কেউই বসতো না) বসে থাকতেন, ভিক্ষুগণ খাওয়া-দাওয়া সেরে সেখানে আসবেন এই প্রতীক্ষায়। ভিক্ষুগণের খাওয়া-দাওয়া শেষ হলে পর সেবক ভিক্ষু ভগবানকে তা জানাতেন। অতঃপর ভগবান গন্ধকুটিতে (অর্থাৎ তাঁর বাসভবনে) প্রবেশ করতেন। মোটামুটি এই হচ্ছে তথাগত বুদ্ধের <b class="calibre1">ভাত খাওয়ার আগের কৃত্য</b>।</p>
    <div class="sub_title" id="calibre_link-4"><b class="calibre3">২. ভাত খাওয়ার পরের কৃত্য (</b><span>পচ্ছাভত্তকিচ্চং</span><b class="calibre3">)</b></div>
    <p class="txt"><span>ভাত খাওয়ার আগের কৃত্য</span><span> শেষ করে ভগবান তাঁর গন্ধকুটি হতে উপস্থানশালা তথা বিহারস্থ বড়ো হলঘরে বসে পা ধুয়ে পা রাখার টুলে পা রেখে ভিক্ষুসংঘকে এই বলে উপদেশ দিতেন</span><span>—“</span><span>হে ভিক্ষুগণ, অপ্রমত্তভাবে (অর্থাৎ স্মৃতিমান হয়ে) সব কাজ সম্পাদন করো, বুদ্ধের উৎপত্তি দুর্লভ, মনুষ্যত্ব লাভ করা দুর্লভ, (শ্রদ্ধাদি) সম্পত্তি লাভ করা দুর্লভ, প্রব্রজ্যা লাভ করা দুর্লভ, সদ্ধর্ম শুনতে পাওয়া দুর্লভ।</span><span>”</span><span> সেখানে তখন কোনো কোনো ভিক্ষু ভগবানকে ভাবনার কর্মস্থান সম্পর্কে জিজ্ঞেস করতেন। ভগবানও তাদের চরিত্র অনুযায়ী ভাবনার কর্মস্থান ঠিক করে দিতেন এবং সে-সম্পর্কে উপদেশ দিতেন। তারপর ভিক্ষুগণ সবাই ভগবানকে বন্দনা করে নিজ নিজ রাতে থাকার জায়গায় ও দিনে বিশ্রাম করার জায়গায় চলে যেতেন। কেউ অরণ্যে, কেউ গাছের নিচে, কেউ কোনো এক পাহাড়-পর্বতে, কেউ চতুর্মহারাজিক দেবভবনে... কেউ পরনির্মিত-বশবর্তী দেবভবনে। তারপর ভগবান নিজ গন্ধকুটিতে প্রবেশ করে ইচ্ছে হলে কিছুক্ষণের জন্য স্মৃতিমান হয়ে ডান পাশে সিংহশয্যায় শুয়ে থাকেন। এভাবে বিশ্রাম নেওয়ার পর শরীর ফুরফুরে চাঙ্গা হয়ে উঠলে দ্বিতীয় পর্যায়ে সমস্ত লোকে (অর্থাৎ একত্রিশ লোকভূমিতে) একবার চোখ বুলিয়ে নেন। আর তৃতীয় পর্যায়ে যেই গ্রাম বা শহরে বাস করছেন সেখানকার লোকজন সকালবেলা ভিক্ষান্ন দান দিয়ে বিকালের দিকে বেশ পরিপাটি করে সেজেগুজে সুগন্ধী ফুল হাতে নিয়ে বিহারে ধর্মদেশনা শোনার জন্য সমবেত হতেন। ভগবান উপস্থিত ধর্মশ্রবণেচ্ছু পরিষদের মাঝে অলৌকিক ঋদ্ধিযোগে গিয়ে ধর্মসভার শ্রেষ্ঠ বুদ্ধাসনে বসতেন এবং কালোপযোগী, সময়োপযোগী ধর্মদেশনা প্রদান করতেন। তারপর সময় বুঝে সমবেত লোকজনকে বিদায় দিতেন। আর উপস্থিত লোকজন ভগবানকে বন্দনা করে যার যার ঘরে চলে যেতেন। মোটামুটি এই হচ্ছে </span><span>ভাত খাওয়ার পরের কৃত্য</span><span>।</span></p>
    <div class="sub_title" id="calibre_link-5"><b class="calibre3">৩. রাতের প্রথম যামের কৃত্য (</b><span>পুরিমযামকিচ্চং</span><b class="calibre3">)</b></div>
    <p class="txt">এভাবে ভাত খাওয়ার পরের কৃত্য শেষ করে ভগবানের যদি গায়ে গরম ভাঁপ নেওয়ার ইচ্ছে হয় তাহলে বুদ্ধাসন হতে উঠে স্নানঘরে ঢুকতেন। সেখানে সেবকের প্রস্তুত করে রাখা গরম জল দিয়ে গায়ে গরম ভাঁপ নিতেন (এটা অনেকটা পশ্চিমা দেশের বাষ্পস্নানের মতো)। এর মধ্যে সেবক ভিক্ষু উপস্থানশালার বুদ্ধাসনটিকে এনে গন্ধকুটির পরিবেণে যথাস্থানে স্থাপন করে রাখতেন (এতে মনে হয় তখনকার দিনে সেই বিহারে বুদ্ধাসন মাত্র একটাই ছিল<span dir="rtl">)। তারপর ভগবান অন্তর্বাস পারিধান করে কোমরে কটিবন্ধনী বেঁধে উত্তরাসঙ্গ (চীবর) একাং</span>শ করে বুদ্ধাসনে গিয়ে বসতেন। একাকী কিছুক্ষণ একদম চুপ করে বসে থাকতেন। তারপর ভিক্ষুগণ আস্তে আস্তে সেখানে এসে জড়ো হতেন। তখন কেউ কেউ প্রশ্ন জিজ্ঞেস করতেন, কেউ কেউ ভাবনার কর্মস্থান প্রার্থনা করতেন, আবার কেউ কেউ ধর্মকথা শোনার প্রার্থনা নিবেদন করতেন। এভাবেই ভগবান ভিক্ষুদের মনস্কাম পূরণ করে দিয়ে <b class="calibre1">রাতের প্রথম যাম </b>অতিবাহিত করতেন। এই হচ্ছে মোটামুটি <b class="calibre1">রাতের প্রথম যামের কৃত্য</b>।</p>
    <div class="sub_title" id="calibre_link-6"><b class="calibre3">৪. রাতের মধ্যম যামের কৃত্য (</b><span>মজ্ঝিমযামকিচ্চং</span><b class="calibre3">)</b></div>
    <p class="txt">রাতের প্রথম যামের কৃত্য শেষে ভিক্ষুগণ ভগবানকে বন্দনা করে যার যার কুটিরে চলে যেতেন। তারপরই কেবল দশ হাজার লোকধাতুর দেবতাদের সুযোগ আসতো ভগবানের সঙ্গে দেখা করবার। তারা ভগবানের কাছে উপস্থিত হয়ে ইচ্ছেমতো খুঁটিনাটি নানান বিষয়ে প্রশ্ন জিজ্ঞেস করতেন। আর ভগবানও সেই দেবতাদের নানান প্রশ্নের উত্তর দিতে দিতে মধ্যম যামের পুরোটা সময় কাটিয়ে দিতেন। এই হচ্ছে মোটামুটি <b class="calibre1">রাতের মধ্যম যামের কৃত্য</b>।</p>
    <div class="sub_title" id="calibre_link-7"><b class="calibre3">৫. রাতের শেষ যামের কৃত্য (</b><span>পচ্ছিমযামকিচ্চং</span><b class="calibre3">)</b></div>
    <p class="txt">ভগবান বুদ্ধ রাতের শেষ যামকে সমান তিন অংশে ভাগ করে নিতেন। একদম ভোর থেকে নানান করণীয় কর্তব্য সম্পাদন করে করে, ভিক্ষু-শ্রামণ ও উপাসক-উপাসিকাদের ধর্মদেশনা প্রদান করে করে, আর বসে বসে কাটিয়ে দেওয়ায় শরীরে যে একধরনের ক্লান্তিভাব জমা হয় সেটি দূর করতেই তিনি শেষ যামের প্রথম অংশটি চঙ্ক্রমণ করে কাটাতেন। দ্বিতীয় অংশটি গন্ধকুটিতে প্রবেশ করে স্মৃতিমান হয়ে ডান পাশে সিংহশয্যায় শুয়ে কাটাতেন। আর তৃতীয় অংশে তিনি শোয়া থেকে উঠে বসে বসে বুদ্ধচক্ষু দিয়ে সমস্ত লোক অবলোকন করতেন। এই হচ্ছে মোটামুটি <b class="calibre1">রাতের শেষ যামের কৃত্য</b>।</p>
    <p class="txt">এ থেকে সহজেই বুঝা যায়, করুণাঘন বুদ্ধ তথাগত প্রতিটি মুহূর্তকে কীভাবে দেব-মানবের কল্যাণের জন্য কাজে লাগাতেন। জীবনের এতটুকু সময় তিনি কখনো হেলায় কাটিয়ে দেননি। তাই তো তিনি আজ গোটা বিশ্বে এত মহান, এত স্মরণীয়, এত বরণীয়! </p>
    <p class="txt">আসুন, আমরাও বুদ্ধের একনিষ্ঠ অনুসারী হিসেবে প্রতিটি মুহূর্তকে এভাবে আত্ম-পর উভয় কল্যাণে কাজে লাগাই। আমরা যদি প্রতিদিন, প্রতিমুহূর্তে কিছু না কিছু ভালো কাজে নিজেকে ব্যস্ত রাখি, তাহলে প্রথমত আমাদের নিজেদের সময়টুকু ভালোই ভালোই কাটবে, দ্বিতীয়ত এতে করে ইহ-পারলৌকিক সুখপ্রদায়ী কিছু পুণ্য তো সঞ্চয় হবেই, আর তৃতীয়ত এর মাধ্যমে আমাদের চারপাশের বহু মানুষ অনেক অনেক উপকৃত হবে। সেই ভালো কাজটি বা ভালো মুহূর্তটি হোক না খুব সামান্য, দূর বা অদূর ভবিষ্যতে হয়তো সেটিই অসামান্য হয়ে আমাদের মাঝে দেখা দেবে। মনে রাখবেন, সর্ষের মতো সামান্য একটি বীজই একদিন বিরাট বটবৃক্ষ হয়ে মহীরুহ আকার ধারণ করে, অনুরূপভাবে আপনার সামান্য একটি ভালো কুশল-পুণ্যকাজের মাঝেই হয়তো লুকিয়ে আছে আগামী দিনের অসামান্য ভালো কিছুর সম্ভাবনা। কাজেই প্লিজ... সময়কে একদম অবহেলা করবেন না। </p>
    <section class="ref">
    <div class="ref_title"><b>তথ্যসূত্র :</b> </div>
    <div class="refbox">
    <p class="txt">ব্রহ্মজালসুত্তৰণ্ণনা, দীঘনিকায-অট্ঠকথা; কাসিভারদ্বাজ-সুত্তবণ্ণনা, উপাসকৰগ্গো, সংযুত্তনিকায-অট্ঠকথা; অচ্ছরাসঙ্ঘাতৰগ্গৰণ্ণনা, অঙ্গুত্তরনিকায-অট্ঠকথা এবং আরও প্রভৃতি গন্থ।</p>
    </div>
    </section>
    </div>
    <div class="react">
    </div>
    </div>
    <h1 class="title">ত্যাগদীপ্ত মহান বুদ্ধপুত্র পূজ্য বনভন্তে</h1>
    <div class="post_box">
    <div class="post_txt">
    <p class="txt"><span> ‘</span><span>বনভন্তে</span><span>’</span><span> এই নামটি নতুন করে সবাইকে পরিচয় করিয়ে দেওয়ার মতো কিছু নেই। আমার মনে হয়, এদেশে এমন একজন বৌদ্ধকেও খুঁজে পাওয়া যাবে না &zwj;যিনি পূজ্য বনভন্তের নাম শোনেননি, তাঁর ত্যাগময় পূতপবিত্র জীবনাদর্শের কথা শোনেননি। পূজ্য বনভন্তের সুনাম শুধু এদেশে নয়, দেশের গণ্ডি ছাড়িয়ে পাশের দেশ ভারতসহ শ্রীলঙ্কা, থাইল্যান্ড, বার্মায়ও যথেষ্ট ছড়িয়ে পড়েছিল। তিনি যে কেবল বৌদ্ধদের কাছেই পরম শ্রদ্ধার পাত্র ছিলেন তা নয়, তিনি এদেশের সংখ্যাগরিষ্ঠ মুসলিম, হিন্দুসহ অন্য সম্প্রদায়ের লোকজনের কাছেও সমান শ্রদ্ধার পাত্র ছিলেন। তাঁর পোশাকি নাম হচ্ছে শ্রীমৎ সাধনানন্দ মহাস্থবির। তবে জীবনের সুদীর্ঘ বছর গহীন বনে একাকী বাস করায় পরবর্তীকালে তিনি </span><span>‘</span><span>বনভন্তে</span><span>’</span><span> নামেই সবিশেষ পরিচিত হয়েছিলেন।</span></p>
    <p class="txt">তিনি ছিলেন একাধারে মহান সাধক, কঠোর ধুতাঙ্গব্রতী, দীর্ঘ অরণ্যচারী, অসম্ভব বিনয়শীল, চিত্তাকর্ষক ও হৃদয়গ্রাহী বলিষ্ঠ ধর্মদেশক, স্পষ্টভাষী, থেরবাদী প্রকৃত বুদ্ধধর্মের পুনর্জাগরণকারী, সদ্ধর্মের অগ্রদূত, প্রাতঃস্মরণীয়, কোমলে-কঠোরে মেশানো অনন্য চরিত্রের মহান এক বুদ্ধপুত্র। তিনি তাঁর ৯৩ বছরের দীর্ঘ জীবনে এত এত গুণের অধিকারী হয়েছিলেন যে আমি যদি এক এক করে সেগুলোর কথা তুলে ধরি তাহলে হয়তো অনেক কথাই বলা যেতে পারে। আমি সেদিকে এগোতে চাইছি না।</p>
    <p class="txt">যা-ই হোক, এত ভণিতা না করে বর্তমান নিবন্ধের মূল আলোচ্য বিষয়ের দিকেই আমি এখন নজর দিতে চাই। পূজ্য বনভন্তের ত্যাগময় মহান জীবনের কথা সংক্ষেপে তুলে ধরাই এই নিবন্ধের মূল বিষয়বস্তু।</p>
    <p class="txt">পূজ্য বনভন্তের জন্ম ১৯২০ সালের ৮ জানুয়ারি, বৃহস্পতিবার, তৎকালীন ব্রিটিশ উপনিবেশ ভারতবর্ষের পূর্বগোলার্ধে অবস্থিত চোখজুড়ানো প্রাকৃতিক সৌন্দর্যের লীলাভূমি রাঙামাটি শহরের অদূরে ১১৫ নং মগবান মৌজার মোরঘোনা গ্রামে, মধ্যবিত্ত চাকমা বৌদ্ধ পরিবারে। তাঁর পিতার নাম শ্রীহারুমোহন চাকমা, আর মাতার নাম শ্রীমতি বীরপুদি চাকমা। জন্মের পর তাঁর নাম রাখা হয় রথীন্দ্র লাল চাকমা। তিনি ছিলেন মা-বাবার ছয় সন্তানের মধ্যে সবার বড়ো। তাঁর অন্য পাঁচ ভাইবোনের নাম যথাক্রমে বৈকর্তন চাকমা, পদ্মাঙ্গিণী চাকমা, জওহর লাল চাকমা, মনোরঞ্জন (ভূপেন্দ্র লাল) চাকমা ও অমৃকা রঞ্জন চাকমা (বাবুল চাকমা)। যতদূর জানা যায়, তাঁর মা-বাবা দুজনেই অত্যন্ত ধর্মপ্রাণ, শীলবান ও সৎ ব্যক্তি ছিলেন। এমন ধার্মিক পরিবারে শিশু রথীন্দ্রের মতো পুণ্যবান সত্ত্বের জন্ম হবে সেটাই তো বাঞ্ছনীয়।</p>
    <p class="txt"><span>শিশু রথীন্দ্র আর অন্য দশটি শিশুর মতো ছিল না। কারণ তার মাঝেই সুপ্ত ছিল ভাবী মহাপুরুষ হয়ে ওঠার উজ্জ্বল সম্ভাবনাময় বীজ। একদম শৈশব থেকেই সে ছিল বেশ শান্তশিষ্ট, কিছুটা চুপচাপ, গম্ভীর ও ভাবুক প্রকৃতির। অন্য ছেলেরা সাধারণত সে-বয়সে ভীষণ দুরন্ত স্বভাবের হয়, নানা দুষ্টুমিতে মেতে ওঠে, হৈ-হুল্লোড় করে, বালকসুলভ নানান খেলায় মশগুল থেকে আনন্দমুখর সময় কাটায়। কিন্তু সে ছিল সম্পূর্ণ ভিন্ন প্রকৃতির। চাকমা ভাষায় একটা প্রবাদ আছে : </span><span>“</span><span>যে পেগে উড়িব বাহ্&zwnj;ত ফরফরায়।</span><span>”</span><span> সোজা বাংলায় এর অর্থ হচ্ছে : </span><span>“</span><span>যে পাখি উড়বে সে নীড়ে থাকতেই ডানা ঝাপটায়।</span><span>”</span><span> এ যেন তারই উজ্জ্বল প্রতিচ্ছবি। শৈশব থেকেই তাঁর চালচলনে, কথাবার্তায়, আচার-আচরণে ও স্বভাবে ভবিষ্যতে মহাপুরুষ হয়ে ওঠার সব রকম গুণাবলি ও লক্ষণ দেখা গিয়েছিল। এভাবেই শিশু রথীন্দ্র শৈশবের সিঁড়ি ভেঙে আস্তে আস্তে বেড়ে উঠছিল।</span></p>
    <p class="txt"><span>একদম ছেলেবেলার কথা। তখন শিশু রথীন্দ্রের বয়স পাঁচ কি ছয়। গ্রামের মেঠোপথ ধরে হেঁকে চলেছে এক মোয়ামুড়ির ফেরিওয়ালা। তা শুনে ছোট্ট শিশু রথীন্দ্র ছুটে গেল ফেরিওয়ালার কাছে। ডেকে নিয়ে গেল তাদের বাড়িতে। বাড়ির প্রশস্ত উঠোনে কয়েকজন গৃহিণী একত্র হয়ে মোয়ামুড়ি কিনতে চাইলে ফেরিওয়ালা মেপে দিতে শুরু করল তার দাড়িপাল্লায়। ছোট্ট রথীন্দ্র দূর থেকে বেশ মন দিয়ে দেখছিল সবকিছু। হঠাৎ করে সে বলে উঠল, </span><span>“</span><span>এই যে ফেরিওয়ালা, তোমার পাল্লায় তো ফের আছে।</span><span>”</span><span> ফেরিওয়ালা এক গাল হেসে তা অস্বীকার করল। কিন্তু ছেলেটি নাছোড়বান্দা, প্রমাণ দেখাতে বলল। গৃহিণীরাও তাতে সোৎসাহে সমর্থন যোগাল। পরীক্ষা করতে গিয়ে ফেরিওয়ালা হাতেনাতে ধরা খেল, পাল্লায় ফের আছে। ফেরিওয়ালা লজ্জিত হয়ে মাফ চাইলে শিশু রথীন্দ্র তাকে বলল, </span><span>“</span><span>ও মুরিওয়ালা, তুমি তো বুড়ো মানুষ, অথচ মিথ্যা বলেছ। মনে রাখবে, মিথ্যা বললে পাপ হয়। কাউকে ঠকালেও পাপ হয়। তুমি পাপকাজ ছেড়ে দাও। না হলে পরে বিপদে পড়বে কিন্তু।</span><span>”</span><span> এইটুকুন একটা ছেলের মুখে এমন ভাবগম্ভীর উপদেশবাণী শুনে ফেরিওয়ালা বিস্ময়ে হতবাক হয়ে তার দিকে তাকিয়ে রইল কিছুক্ষণ। এরপর গৃহিণীদের লক্ষ করে বলল, </span><span>“</span><span>এই শিশু একদিন অনেক বড়ো কিছু হবে। আপনারা ওকে ভালোমতো দেখেশুনে রাখবেন।</span><span>”</span><span> এরপর ছেলেটার মাথায় হাত বুলিয়ে বলল, </span><span>“</span><span>বাবা, তুমি অনেক বড়ো হও।</span><span>”</span><span> শৈশব থেকেই এমন সৎ, প্রজ্ঞাবান ও বুদ্ধিদীপ্ত ছিলেন পূজ্য বনভন্তে।</span></p>
    <p class="txt">তখন ১৯৩১ সাল। শিশু রথীন্দ্রর বয়স মাত্র ১১ বছর। শৈশব পেরিয়ে কৈশোরে পা দেওয়ার বয়স ক্রমশ ঘনিয়ে আসছে। এমন সময় ছেলেকে আধুনিক শিক্ষায় শিক্ষিত করে গড়ে তোলার মানসে মা-বাবা শিশু রথীন্দ্রকে ভর্তি করিয়ে দেয় তৎকালীন ব্রিটিশ আমলে প্রচলিত লোয়ার প্রাইমারি স্কুলে। সেখানে সে ১ম ও ২য় শ্রেণি কৃতিত্বের সঙ্গে শেষ করে। তারপর তাকে ১৯৩৩ সালে হায়ার প্রাইমারি স্কুলে ভর্তি করিয়ে দেওয়া হয়। সেখানে ৪র্থ শ্রেণি পর্যন্ত পড়াশোনা করার পরে তার আর পড়াশোনা করা হয়ে ওঠেনি। কারণ তার প্রথাগত শিক্ষার প্রতি তেমন একটা আগ্রহ ছিল না। প্রথাগত শিক্ষার চেয়ে তার অবচেতন মনে ধর্মভাব ও বৈরাগ্যের প্রতি আকর্ষণ ছিল প্রবল। </p>
    <p class="txt">কৈশোরে পড়ালেখা ছেড়ে দিলে বাড়ির লোকজন রথীন্দ্রকে গরুর পাল চরানোর কাজে লাগিয়ে দিল। সে তখন রাখালের বেশে গরুর পাল নিয়ে সকালে বের হতো। তার গরুগুলো কখনো মাঠে, কখনো জঙ্গলে সারা দিন ইচ্ছেমতো চরে বেড়াতো। এই ফাঁকে সে কোনো ছায়াময় গাছের নিচে বসে বইয়ের মধ্যে ডুবে যেত। বিকালে গুণে গুণে সবগুলো গরুকে আবার সে বেশ অনায়াসে গোয়ালে ফিরিয়ে নিয়ে যেত। কিছুদিন পর সমবয়সী সুধীর চাকমাও আরেকটা গরুর পাল নিয়ে তার সঙ্গে যোগ দিল। তারা দুজনে নিজ নিজ গরুর পাল নিয়ে একসঙ্গে গরু চরাতে যেত। দেখা গেল, রথীন্দ্রের গরুগুলো বেশ শান্তভাবে কাছেপিঠেই ঘাস খেয়ে খেয়ে চরে বেড়াত, আর সুধীরের গরুগুলো একটু সুযোগ পেলেই কোনো গহীন বনে উধাও হয়ে যেত। বেচারা সুধীর তখন গরুগুলোর পেছন পেছন ছুটে মরত! ছেলেবেলায় জীবনের এমন ছোটখাটো ব্যাপারেও পুণ্যের স্নিগ্ধ পরশ পেয়েছিলেন পূজ্য বনভন্তে।</p>
    <p class="txt">কৈশোরে পড়ালেখা ছাড়লেও সেই সময় তিনি প্রচুর বই পড়তেন। হাতের কাছে খুব যে বেশি বই পেতেন তা কিন্তু নয়। তারপরও যা-ই পেতেন খুব মনোযোগ দিয়ে পড়তেন। সেই সময়ে প্রকাশিত বিভিন্ন ধর্মীয় বই, খ্যাতিমান কবি-সাহিত্যিকদের লেখা বই, জ্ঞানবিজ্ঞানের নানান বই, বিশেষত বিশ্বখ্যাত বড়ো বড়ো বিজ্ঞানী, দার্শনিক, পণ্ডিত, সাহিত্যিক ও কবিদের জীবনী তিনি খুব উৎসাহের সঙ্গে পড়তেন। শোনা যায়, রামায়ণ-মহাভারতও তিনি পড়েছিলেন। ধর্মীয় বইগুলোর মধ্যে বিশেষত <i class="calibre2">হস্তসার, কায়বিজ্ঞান, উদান, শান্তিপদ প্রজ্ঞাদর্শন, অভিধর্মার্থ-সংগ্রহ </i>প্রভৃতি বই সবিশেষ উল্লেখযোগ্য। </p>
    <p class="txt">যাত্রাপালা ও নাটকের প্রতিও তাঁর আকর্ষণ ছিল সহজাত। কোথাও কোনো নাটক বা যাত্রাপালা দেখানো হবে শুনতে পেলেই তিনি সেখানে ছুটে যেতেন। নাচগান বা রোমান্টিক কোনো দৃশ্যের চাইতে তাঁকে বেশি করে টানতো নাটক বা যাত্রাপালাটির ভাবিয়ে তোলার মতো ভাবগম্ভীর বাণীসমৃদ্ধ বিবেকের কথাগুলো। পরবর্তীকালে তাঁর মুখ থেকে যেসব নাটকের কথা শোনা যায় সেগুলো হচ্ছে : <i class="calibre2">হরিশ্চন্দ্র, রক্ততর্পণ, নবাব সিরাজুদ্দৌল্লাহ, পণমুক্তি ও হিংসার পরিণাম</i>। জীবনের প্রায় শেষ বয়সেও সেসব নাটকের বিশেষ বিশেষ উল্লেখযোগ্য বিবেকের কথাগুলো মুখস্ত আওড়াতে দেখা গেছে তাঁকে। তাঁর স্মৃতিশক্তি ছিল অত্যন্ত প্রখর। তিনি ছোটবেলায় ও যৌবনে মুখস্ত করা অনেক বিষয় জীবনের একদম শেষপ্রান্তে বুড়ো বয়সেও গড়গড় করে বলতে পারতেন।</p>
    <p class="txt">অন্যান্য বইয়ের পাশাপাশি কীর্তনের বইও তিনি পড়তেন। বিশেষ করে দুটি বইয়ের কথা উল্লেখ করা যায় এখানে। একটি হচ্ছে মোহন বড়ুয়া লিখিত <i class="calibre2">বুদ্ধ সংকীর্তন, </i>আর অন্যটি হচ্ছে জনৈক লেখকের লিখিত <i class="calibre2">সিদ্ধার্থের গৃহত্যাগ। </i>এই দুটি বইয়ের মর্মস্পর্শী ও ভাবগম্ভীর বাণী ও বর্ণনা তাঁর মনকে ভীষণভাবে নাড়া দিয়েছিল। </p>
    <p class="txt">তিনি শুধু বই পড়া বা নাটক-যাত্রাপালা দেখা এসব কাজে মজে থাকতেন না। তিনি পরিবারের বড়ো ছেলে হিসেবে সংসারের প্রতিও যথেষ্ট দায়িত্বশীল ছিলেন। কৃষিকাজসহ সাংসারিক নানান কাজে তিনি মা-বাবাকে সার্বক্ষণিক সাহায্য-সহযোগিতা করতেন। এভাবেই চলছিল তার পূর্ণ কৈশোর ও যৌবনের প্রথমদিকের দিনগুলো। </p>
    <p class="txt"><span>রথীন্দ্রের বয়স যখন ২৩ বছর তখন তার মা ভালো মেয়ে দেখে তাকে বিয়ে করাতে চেয়েছিলেন। কিন্তু তিনি বিয়ে করবেন না বলে সাফ জানিয়ে দিলেন। তখন তাঁর বৈরাগ্যপ্রবণ ভাবুক প্রকৃতির মন সংসারের মায়ায় না জড়িয়ে ক্রমশ সংসারত্যাগের দিকেই ঝুঁকে পড়ছিল। তাঁর অকৃত্রিম ধর্মভাব ও সংসারের প্রতি একধরনের বিরাগস্বভাব মা-বাবা, ভাইবোন, বন্ধুবান্ধব, পাড়াপ্রতিবেশী ও গুরুজনদের নজর এড়াতো না। তিনি যুবা বয়সের দুরন্ত যৌবনের দিনগুলোতেও সমবয়সীদের সঙ্গে রোমান্টিক খেজুরে আলাপ করতে মোটেই পছন্দ করতেন না। তেমন যৌবনমদে মত্ত যুবক-যুবতিদের তিনি দূর থেকেই এড়িয়ে চলতেন। আগ্রহী ধর্মপ্রাণ ব্যক্তি পেলে ধর্ম নিয়ে আলাপ-আলোচনা করতেই বেশি স্বাচ্ছন্দ্য বোধ করতেন তিনি। তখন তাঁর মুখে যেন খই ফুটতো! ধর্মালোচনার সময় তাঁর মাঝে ক্লান্তির লেশমাত্র দেখা যেত না। তাই রসিকতা করে অনেকেই তখন তাকে </span><span>‘</span><span>ধর্মপাগলা</span><span>’</span><span> বলে ডাকতেন। </span></p>
    <p class="txt">বয়স যত বাড়ছিল ততই তাঁর মনে দুর্লভ প্রব্রজ্যা নেওয়ার চেতনা দিন দিন প্রবলতর হচ্ছিল। সাংসারিক নানান কাজকর্মে কিছুতেই তিনি মন বসাতে পারছিলেন না। সংসার ছেড়ে প্রব্রজ্যা নেওয়ার জন্য তাঁর মন আকছার ছটফট করতো। একদিন তিনি তাঁর মা-বাবার কাছে তাঁর ইচ্ছের কথা ব্যক্ত করলেন। কিন্তু মা-বাবা কিছুতেই রাজি হলেন না। অগত্যা কী আর করা, মা-বাবার একান্ত অনুগত পুত্র রথীন্দ্রকে অনিচ্ছা সত্ত্বেও সংসারে থেকে যেতে হয়েছিল।</p>
    <p class="txt">১৯৪৬ সালের প্রথমদিকে তাঁর বয়স যখন ২৬ তখন বলতে গেলে হঠাৎ করেই তাঁর বাবা হারুমোহন চাকমা মারা গেলেন। পরিবারের সবাই ভীষণভাবে শোকাহত হলেন। তবে একান্ত প্রিয়জন হারানোর এমন হৃদয়বিদারক ঘটনা যুবক রথীন্দ্রের জীবনে যেন দেবদূত হয়েই এসেছিল। তিনি এর মাধ্যমে যেন জীবনের অনিত্যতা ও সংসারের অসারতাকে আরও কাছ থেকে, আরও নিবিড়ভাবে পর্যবেক্ষণ ও উপলব্ধি করলেন। এতে তাঁর প্রব্রজ্যার নেওয়ার অদম্য চেতনা আরও প্রবলতর হলো। কিন্তু বিধি বাম। পুণ্য যে তাঁর তখনো পরিপক্ব হয়নি!</p>
    <p class="txt">এরপর মায়ের পরামর্শে রেশমের ব্যবসা শুরু করেন। কিন্তু কিছুতেই তাতে মন বসাতে পারেননি। তাই কিছুদিন করার পর রেশমব্যবসা ছেড়ে দিলেন। আরও পরের দিকে তিনি রাঙামাটি শহরে চলে আসেন এবং দাদু সম্পর্কীয় বিরাজ মোহন দেওয়ানের তেলের ডিপোতে চাকরি নেন। চাকরিতে যোগ দেওয়ার পর তাঁর সততা ও কর্মনিষ্ঠার কারণে অচিরেই মালিকের অত্যন্ত প্রিয় ও আস্থাভাজন হয়ে ওঠেন। মূলত এই সময়ই তিনি সবচেয়ে বেশি ধর্মীয় বইসহ জ্ঞানবিজ্ঞানের নানান বই পড়বার সুযোগ পান। </p>
    <p class="txt">কিছুদিনের মধ্যেই পটিয়ার নাইখাইননিবাসী ধর্মপ্রাণ উপাসক গজেন্দ্রলাল বড়ুয়ার সঙ্গে তাঁর পরিচয় হয় এবং সেই সূত্রে আলাপ হয়। গজেন্দ্রলাল বড়ুয়া তখন রাঙামাটির তবলছড়ি বাজারে চিকিৎসা পেশায় নিযুক্ত ছিলেন। ইতিপূর্বে তিনি দীর্ঘদিন বার্মার রেঙ্গুনে ছিলেন, তাই বুদ্ধধর্ম সম্পর্কে যথেষ্ট জানতেন। তিনি ছিলেন অত্যন্ত ধর্মপ্রাণ ও চারিত্রিকভাবে সৎ। উভয়ের সমান ধর্মপ্রাণ মনোভাবের কারণে তাদের মধ্যে অচিরেই ঘনিষ্ঠতা গড়ে ওঠে। অবসর সময়ে তারা প্রায়ই দুজনে তুমুল ধর্মালোচনায় মেতে উঠতেন। এ থেকেই তাঁর প্রব্রজ্যা নেওয়ার সুপ্ত ইচ্ছাটি আবার আগ্নেয়গিরির লাভার মতো লকলক করে জেগে উঠেছিল। তার সুপ্ত ইচ্ছার কথা পরম হিতৈষী গজেন্দ্রবাবুকে জানালে তিনি নানাভাবে উৎসাহ ও অনুপ্রেরণা দিয়ে তার সুপ্ত ইচ্ছাটিকে আরও উসকে দিয়েছিলেন। </p>
    <p class="txt"><span>যুবক রথীন্দ্রের মনে যে সংসারের প্রতি ক্রমবর্ধমান বিরাগ মনোভাব ও দুর্লভ ত্যাগময় প্রব্রজ্যার প্রতি যে প্রবল আকর্ষণ জেগেছিল তার আরও কয়েকটি কারণের কথা তিনি প্রায়ই তাঁর ধর্মদেশনায় উল্লেখ করতেন। তিনি তাঁর ধর্মদেশনায় বলতেন, </span><span>“</span><span>গৃহীজীবনে আমি দেখেছি, এক মেয়ে তার স্বামীকে খাবারের সঙ্গে বিষ মিশিয়ে সেই খাবার খাইয়ে মেরে ফেলেছিল। আরেক মেয়ে তার স্বামীকে ঘুমানোর সময় দা দিয়ে কুপিয়ে হত্যা করেছিল। আমি আরও দেখেছি, এক স্বামী তার স্ত্রীকে এতই অবিশ্বাস করতো যে, স্ত্রী খাবার খেতে দিলে প্রত্যেকবার সে খাওয়ার আগে বিড়ালকে খাইয়ে পরীক্ষা করে দেখতো, খাবারে বিষাক্ত কিছু আছে কি না। একবার আমি আমাদের গ্রামেরই এক ব্যক্তিকে অল্পবয়সী সুন্দরী বউয়ের অকালমৃত্যুতে প্রবল শোকে অঝোরে কাঁদতে দেখেছি, ছেলেমানুষের মতো আহাজারি করতে দেখেছি। তখন মনে মনে ভাবতাম, অহো, বিচিত্র সংসারের বিচিত্র সব দুঃখ-শোকের এ কী নির্মম বাস্তব চিত্র! সংসারের এমন দুঃখময় বাস্তব চিত্র দেখেও আমি বিয়ে করিনি, সংসারে জড়াইনি।</span><span>”</span><span> </span></p>
    <p class="txt">এরপর তিনি পরম মমতাময়ী মায়ের অনুমতি নিয়ে ও পরম হিতৈষী ধর্মপ্রাণ উপাসক গজেন্দ্রলাল বড়ুয়ার সার্বিক সহায়তায় ১৯৪৯ সালের পবিত্র ফাল্গুনী পূর্ণিমা তিথিতে চট্টগ্রামস্থ নন্দনকানন বৌদ্ধ মন্দিরের তৎকালীন অধ্যক্ষ শ্রীমৎ দীপঙ্কর শ্রীজ্ঞান মহাস্থবিরের কাছে প্রব্রজ্যা গ্রহণ করেন। তখন তাঁর নাম রাখা হয় রথীন্দ্র শ্রামণ। এখানে তিনি গুরুর অধীনে প্রায় মাসতিনেক অবস্থান করেন। এই সময়ের মধ্যে তিনি বাংলায় অনূদিত গুটিকয় মূল ত্রিপিটকের বই ও অন্যান্য সংকলিত ধর্মীয় বইগুলো অদম্য উৎসাহে পড়তে শুরু করেন। বইপত্র পড়ে যেসব নতুন নতুন বিষয় জানতেন সেগুলো নিয়ে তিনি গুরুর সঙ্গে ও সহবিহারীদের সঙ্গে আলাপ-আলোচনা করতেন। অজানা বিষয় জানার জন্য ও মনের অদম্য কৌতূহল মেটানোর জন্য গুরু ও সহবিহারীদের একের পর এক প্রশ্ন করে করে ক্লান্ত করে তুলতেন। তখন থেকেই তিনি অন্যেরা মানুক না মানুক, শীলবিনয় সম্পর্কীত যেসব বিষয় অবগত হতেন সেগুলো পরম শ্রদ্ধাভরে মেনে চলতেন। তাতে অন্যরা কী বললো-না-বললো সেসব কথায় কখনো তিনি কান দিতেন না। অল্প কদিনের মধ্যেই তিনি পবিত্র ত্রিপিটকের মূল বুদ্ধবাণী ও তৎকালীন ভিক্ষু-শ্রামণদের দৈনন্দিন জীবনাচারের মধ্যে বিস্তর ব্যবধান লক্ষ করলেন। গুরু ও সহবিহারীদের সেসব বিষয়ে জিজ্ঞেস করেও কোনো সদুত্তর তিনি পাননি। ক্রমে তাঁর উপলব্ধি হলো, যে লোকোত্তর-জ্ঞান তথা দুঃখমুক্তির পরম আশা নিয়ে প্রব্রজ্যা নিয়েছেন তাঁর সেই আশা এখানে থেকে পূরণ করতে পারবেন না। তাঁকে জনমানবহীন গভীর অরণ্যে গিয়ে নিখুঁতভাবে শীলবিনয় রক্ষা করে ও কঠোর ধ্যানসাধনা অনুশীলন করে লক্ষ্য অর্জন করতে হবে। অবশ্য তাঁর গুরুও তাঁকে তেমনটিই বলেছিলেন।</p>
    <p class="txt">১৯৪৯ সালের মাঝামাঝি নাগাদ তিনি নন্দনকানন বৌদ্ধ মন্দির ছেড়ে গভীর অরণ্যের উদ্দেশে রওনা দেন। সঙ্গে নেন গুটিকয়েক মূল পিটকীয় বই ও ভাবনা সম্পর্কিত বই। প্রথমে তিনি দীর্ঘদিন বার্মায় অবস্থানকারী ত্রিপিটক বাগীশ্বর সাধকপ্রবর শ্রীমৎ আনন্দমিত্র মহাস্থবির মহোদয়ের আবাসস্থল রাঙ্গুনীয়ার বেতাগী বনাশ্রমে যান। সেখানে তাঁর সঙ্গে আরণ্যিক জীবন, ধ্যানসাধনা ও ধর্মবিনয় সম্পর্কিত আলোচনা করে অনেক অজানা বিষয় জেনে নেন। </p>
    <p class="txt"><span>দিনতিনেক সেখানে থাকার পর তিনি আবার রওনা দেন বৌদ্ধদের তীর্থস্থান চিৎমরমের উদ্দেশে। তখন সেখানকার অধ্যক্ষ ছিলেন উ পরক্কম মহাস্থবির। তিনি তাঁকেও আরণ্যিক জীবন, ধ্যানসাধনা ও ধর্মবিনয় সম্পর্কিত প্রচুর প্রশ্ন জিজ্ঞেস করেন। অধ্যক্ষ উ পরক্কম মহাস্থবির রথীন্দ্র শ্রামণের পাণ্ডিত্য ও তীক্ষ্ণ প্রজ্ঞা আঁচ করতে পেরে তাঁকে প্রচুর উপদেশ-পরামর্শ দেন এবং এই বলে আশাবাদ ব্যক্ত করেন, </span><span>“</span><span>তোমার মধ্যে আমি যে দৃঢ়তা ও পাণ্ডিত্য দেখতে পাচ্ছি, তাতে তুমি অবশ্যই সফল হতে পারবে।</span><span>”</span><span> শ্রামণ রথীন্দ্রও উ পরক্কম মহাস্থবিরের কাছ থেকে উপদেশ-পরামর্শ পেয়ে অত্যন্ত সন্তুষ্ট হলেন। মাত্র কয়েকদিন সেখানে অবস্থানের পর ধনপাতার গভীর অরণ্যে চলে যান।</span></p>
    <p class="txt">সেখানে তিনি তাঁর আরণ্যিক জীবনের শুরুতে দীর্ঘ এগারোটি বছর একাকী কাটিয়েছিলেন। সেই সময় চাকমারা জন্মগতভাবে বৌদ্ধ হলেও ধর্ম সম্পর্কে বলতে গেলে কিছুই জানতো না। তাই তাঁকে সেখানে প্রথমদিকের কিছু সময় কুটিরের অভাবে গাছতলায় পাতা বিছিয়ে কাটাতে হয়েছিল। পরে শ্রদ্ধাবান কিছু দায়ক বিষয়টি খেয়াল করলে ছোট্ট একটি চোচালা কুটির তৈরি করে দেয়। তারপর থেকে তিনি সেই কুটিরেই অবস্থান করতে থাকেন। </p>
    <p class="txt">স্থানীয় লোকজন ধর্ম সম্পর্কে পুরোপুরি অজ্ঞ হওয়ায় ভিক্ষু-শ্রামণকে কীভাবে পিণ্ডদান করতে হয়, ব্রহ্মচর্য পালনের সুবিধার্থে কী কী দান করতে হয়, কীভাবে দান দিতে হয় সে-সম্পর্কে কিছুই জানতো না। তাই তাঁকে একবেলা আহার জোটানোর জন্য অনেক বেলা পর্যন্ত বাড়ির পর বাড়ি ভিক্ষা করতে হয়েছিল। মাঝে মাঝে কিছুই জুটতো না। সেদিন তিনি পেট ভরে পানি খেয়ে উপোস কাটিয়ে দিতেন। আর মাঝে মাঝে কিছু জুটলেও খাওয়ার সময় পেরিয়ে যেতো। অতএব সেসব দিনেও তাঁকে উপোস কাটাতে হয়েছিল। </p>
    <p class="txt">সেই সময় স্থানীয় লোকজনের মাঝে এমন কোনো সচেতন শ্রদ্ধাবান ব্যক্তি ছিল না যে তাঁকে গায়ে দেওয়ার চীবর দান করবে। তাই তাঁকে বছরের পর বছর একই চীবর গায়ে দিয়ে কাটাতে হয়েছিল। একসময় তাঁর গায়ের চীবর রোদে পুড়ে, বৃষ্টিতে ভিজে এতই পুরোনো ঝুরঝুরে হয়ে গিয়েছিল যে উঠতে-বসতে গিয়ে সামান্য টান পড়লেই ছিঁড়ে যেতো। এভাবে ছিঁড়তে ছিঁড়তে গায়ের চীবরের এমনই বেহাল দশা হয়েছিল যে সেটি গায়ে দিয়ে কোনো মানুষের বাড়ির সামনে গিয়ে আর দাঁড়ানো যায় না। তখন তিনিও নির্লজ্জভাবে প্রায় দিগম্বর হয়ে ভিক্ষায় বের না হয়ে, মোটামুটি না খেয়ে উপোস থেকে মরার জন্য মনে মনে প্রস্তুতি নিয়ে রাখেন। ঠিক সেই সময়েই পেঁচাগালা চাকমা নামে মোরঘোনানিবাসী এক উপাসক তাঁর কুটিরে গিয়ে একজোড়া চীবর দান করেন। বলতে গেলে প্রায় অলৌকিকভাবে নতুন চীবরজোড়া দান পাওয়ায় সে-যাত্রায় তিনি বেঁচে যান। তা না হলে ভিক্ষায় বের হতে না পেরে তাঁকে যে উপোস মরতে হতো তাতে কোনো সন্দেহই ছিল না। এমন কঠিন সময়ের মাঝেও চীবর-পিণ্ডপাতের জন্য কখনো কারো নিকট যাচ্ঞাশীল হবেন না, এই ছিল তাঁর জীবনের পণ। জীবনের শেষ বয়স পর্যন্ত তাঁর এই পণ তিনি রক্ষা করেছিলেন। </p>
    <p class="txt"><span>ধনপাতার দীর্ঘ অরণ্যবাসে উপযুক্ত গুরু না পাওয়ায় ধ্যান করতে গিয়ে তাঁকে নানা ধরনের সমস্যার মুখোমুখি হতে হয়েছিল। তাঁকে তখন </span><span>Trial and Error Method</span><span> ধরেই এগোতে হয়েছিল। তিনি প্রচণ্ড শীতের সময় হাত-পা ঘষে ঘষে শরীর গরম রাখতেন। অলসতা ও ঘুমকে জয় করার জন্য প্রচণ্ড শীতের সময়ও ছড়ার হিমশীতল ঠাণ্ডা পানিতে গা ডুবিয়ে বসে থাকতেন, মাঝে মাঝে মধ্যদুপুরের খাঁ খাঁ তীব্র রোদে শণের ওপর দিয়ে হাঁটাহাঁটি করতেন। এভাবে দীর্ঘ প্রচেষ্টার পর তাতে তিনি বেশ সফল হন। তাই পরবর্তী গোটা জীবনে তিনি দিনের খুব কম সময়ই ঘুমাতেন। শেষ জীবনের দীর্ঘ প্রায় ১৫ বছর তো তিনি বিছানায় শোয়া ছেড়েই দিয়েছিলেন। বছরের পর বছর তিনি চেয়ারে বসেই সারা দিনরাত কাটিয়ে দিয়েছিলেন।</span></p>
    <p class="txt"><span>ক্রমান্বয়ে তাঁকে নিয়ে লোকজনের মাঝে আলোচনা হতে থাকে। দীর্ঘকাল ধরে গহীন বনে অবস্থান করায় লোকজন তাঁকে </span><span>‘</span><span>বনশ্রামণ</span><span>’</span><span> ডাকতে শুরু করে। তিনি নাকি নিমিষেই এত বড়ো কর্ণফুলি নদী পার হয়ে যান। তাঁকে নাকি একই সময়ে অনেক জায়গায় পিণ্ডচারণ করতে দেখা যায়। অঝোরে বৃষ্টির দিনেও তিনি নাকি শুকনো চীবর নিয়ে পিণ্ডচারণ করেন! বনের হিংস্র বাঘ, ভালুক, হাতি, সাপ প্রভৃতি প্রাণীও নাকি তাঁকে বেশ সমীহ করে চলে। বাজে মন নিয়ে তাঁর কুটিরে যেতে চাইলে নাকি বিভিন্ন ভয়ানক দৃশ্য দেখে ভয়ে ফিরে আসতে হয়। ইত্যাদি ইত্যাদি...।</span></p>
    <p class="txt">তারপর ১৯৬০ সালে কাপ্তাই বাঁধের নির্মাণকাজ শেষ হলে হাজার হাজার একর ফসলি জমি ও নিম্নাঞ্চল অথৈ পানির তলায় তলিয়ে যায়। স্থানীয় চাকমারা উদ্বাস্তু হয়ে চলে যায় দূরের অঞ্চলে। ধনপাতার আশপাশের গ্রামগুলো প্রায় জনশূন্য হয়ে পড়ে। এতে করে রথীন্দ্র শ্রামণেরও সেখানে থাকা প্রায় অসম্ভব হয়ে ওঠে। তারপর স্থানীয় নিশিমণি চাকমার প্রার্থনায় তিনি তাদের সঙ্গে দীঘিনালায় চলে যান। সেখানে তিনি লোকালয় হতে কিছুটা দূরে অরণ্যে অবস্থান করতে থাকেন। </p>
    <p class="txt">সেখানে একবার তিনি ভীষণভাবে জ্বরে আক্রান্ত হন। পরপর কয়েকদিন ভিক্ষান্ন সংগ্রহ করতে যেতে না পারায় তাঁকে পুরোপুরি উপোস কাটাতে হয়েছিল। প্রচণ্ড জ্বরে ও অনাহারে দুয়ে মিলে তাঁর শরীর এমন দুর্বল হয়ে পড়েছিল যে, নড়াচড়া করার শক্তিও যেন ক্রমশ হ্রাস পাচ্ছিল। হাত-পা ক্রমশ অবশ হয়ে আসছিল। ধড় থেকে প্রাণ যায় যায় অবস্থা। মৃত্যু যেন শিয়রে উপস্থিত। এমন সময় রাজেন্দ্রলাল বড়ুয়া নামে এক ব্যক্তি ফ্লাস্ক ভর্তি গরম দুধ নিয়ে আসে। সেই দুধ খেয়ে পুনরায় ধড়ে যেন প্রাণ ফিরে পান তিনি। এভাবে সে-যাত্রায়ও তিনি কোনোমতে বেঁচে যান।</p>
    <p class="txt"><span>প্রায় বছর খানেক পর ২৭ জুন ১৯৬১ সালে রাজগুরু অগ্রবংশ মহাস্থবির ও ভদন্ত জ্ঞানশ্রী মহাস্থবির মহোদয়ের উৎসাহ-অনুপ্রেরণায় ও সার্বিক সহযোগিতায় তিনি দুর্লভ উপসম্পদা গ্রহণ করেন। তাঁর উপাধ্যায় ছিলেন তৎকালীন উপসংঘরাজ শ্রীমৎ গুণলংকার মহাস্থবির মহোদয়। উপসম্পদার সময় পূর্বের নাম রথীন্দ্র শ্রামণ-এর বদলে নতুন করে তাঁর নাম রাখা হয় শ্রীমৎ সাধনানন্দ ভিক্ষু। তবে লোকজন তাঁকে </span><span>‘</span><span>বনশ্রামণ</span><span>’</span><span>-এর পরিবর্তে </span><span>‘</span><span>বনভন্তে</span><span>’</span><span> নামেই ডাকতে শুরু করে। সারা জীবন তিনি এ নামেই সবিশেষ পরিচিত হয়েছিলেন। </span></p>
    <p class="txt">এখানে উল্লেখ না করলেই নয় যে, আশ্চর্যের বিষয় হচ্ছে, সেই ১৯৪৯ সাল থেকে ১৯৭০ এই দীর্ঘ একুশ বছরের একাকী আরণ্যিক জীবনে সেই অর্থে বলতে গেলে পূজ্য বনভন্তে খুব একটা গুরুতর অসুস্থ হয়ে পড়েননি কোনোদিন, দু-একটা ব্যতিক্রমী ঘটনা ছাড়া। মনে হয়, অতীত জীবনের পুণ্যের জোরেই এমনটি হয়েছিল। বলতে দ্বিধা নেই যে, পূজ্য বনভন্তে যদি তাঁর দীর্ঘ আরণ্যিক জীবনে খুব বেশি গুরুতর অসুস্থ হয়ে পড়তেন তাহলে ওষুধের অভাবে, সেবাশুশ্রূষার অভাবে গহীন জঙ্গলের মাঝে তাঁকে নির্ঘাত পশুর মতো মরতে হতো, এতে কোনোই সন্দেহ নেই। </p>
    <p class="txt">যা-ই হোক, দীঘিনালায় প্রায় দশ বছর অবস্থানের পর শ্রীমৎ ইন্দাচারা ভিক্ষু ও স্থানীয় লোকজনের আমন্ত্রণে ১৯৭০ সালের একদম শেষদিকে তিনি লংগদুর তিনটিলা বনবিহারে চলে আসেন। সেখানে তিনি বেশ কয়েক বছর অবস্থান করেন। ১৯৭৩ সালে তিনটিলা বনবিহারে তিনি এদেশের ইতিহাসে সর্বপ্রথম চব্বিশ ঘণ্টার মধ্যে তুলা থেকে সুতা কেটে, রং করে কাপড় বুনে সেলাই করে ঐতিহাসিক দানোত্তম কঠিন চীবর দান প্রবর্তন করেন। সেই অনুষ্ঠানে ব্যাপক লোকসমাগম হয়। এমন পদ্ধতিতে কঠিন চীবরদানের প্রবর্তন কেবল বাংলাদেশেই নয়, সমগ্র বৌদ্ধবিশ্বের ইতিহাসেও পূজ্য বনভন্তের একটি যুগান্তকারী ও অবিস্মরণীয় অবদান। </p>
    <p class="txt">আস্তে আস্তে পূজ্য বনভন্তের সুনাম রাঙামাটিসহ পার্বত্য চট্টগ্রামের আনাচেকানাচে ছড়িয়ে পড়ে। বিভিন্ন এলাকা থেকে ব্যাপক পুণ্যার্থী পূজ্য বনভন্তেকে একনজর দেখতে ও শ্রদ্ধা জানাতে দলে দলে আসতে থাকে লংগদুর তিনটিলায়। পূজ্য বনভন্তেও আগত পুণ্যার্থীদের উদ্দেশে অবিশ্রান্তভাবে প্রাঞ্জল ভাষায় বাস্তবভিত্তিক ধর্মদেশনা দিতেন। </p>
    <p class="txt">১৯৭৪ সালে পূজ্য বনভন্তেকে রাঙামাটি রাজবিহারের কঠিন চীবর দানানুষ্ঠানে ফাং করে নিয়ে আসা হয়। সমবেত পুণ্যার্থীরা তাঁর গঠনমূলক, আত্মবিশ্বাসী ও বলিষ্ঠ ধর্মদেশনা শুনে অত্যন্ত শ্রদ্ধান্বিত হন। তারপর চাকমা রাজপরিবার রাজবাড়ির অদূরে বিহার প্রতিষ্ঠার জন্য পূজ্য বনভন্তেকে জায়গা দেয়। রাজপরিবার ও রাঙামাটির বিশিষ্ট ব্যক্তিবর্গের আমন্ত্রণে সাড়া দিয়ে পূজ্য বনভন্তে সশিষ্যে ১৯৭৬ সাল থেকে পাকাপাকিভাবে রাঙামাটি রাজবন বিহারে এসে অবস্থান করতে থাকেন। পরিনির্বাপিত হওয়ার আগ পর্যন্ত তিনি এই রাঙামাটি রাজবন বিহারেই অবস্থান করেছিলেন। মাঝখানে শুধু ১৯৯৯ সালে খাগড়াছড়ির পেরাছড়াস্থ ধর্মপুর আর্যবন বিহারে এক বর্ষাবাস অবস্থান করেছিলেন। </p>
    <p class="txt">মূলত রাঙামাটি রাজবন বিহারে আসার পর আস্তে আস্তে পূজ্য বনভন্তের খ্যাতি ও সুনাম পার্বত্য অঞ্চলে তো বটেই, সমতলের বড়ুয়া বৌদ্ধদের মাঝেও ব্যাপকভাবে ছড়িয়ে পড়তে শুরু করে। তিনি বিভিন্ন সময়ে বিশিষ্ট ব্যক্তিদের আমন্ত্রণে দেশের বিভিন্ন এলাকায় গিয়ে কিছুদিন থেকে সেখানকার পুণ্যকামী ধর্মপ্রাণ উপাসক-উপাসিকা ও দায়ক-দায়িকাদের অমিয় ধর্মদেশনা শুনিয়ে ধর্মপ্রচার করতে থাকেন। যারা রাঙামাটি রাজবন বিহারে আসতো তাদেরও তিনি নিরলসভাবে ঘণ্টার পর ঘণ্টা সদ্ধর্ম দেশনা করতেন। </p>
    <p class="txt">অন্য ভিক্ষুদের চাইতে তাঁর ধর্মদেশনাগুলো ছিল পুরোপুরি ভিন্ন। তিনি যা-ই বলতেন একদম সরাসরি বলতেন, প্রবল আত্মবিশ্বাসের সঙ্গে দরাজ গলায় বলতেন। ধর্মদেশনার সময় তিনি যেসব উপমার কথা বলতেন সেগুলো ছিল অকৃত্রিম, অভিনব, জীবনঘনিষ্ঠ ও বাস্তব জীবন থেকে তুলে আনা। সেজন্য তাঁর ধর্মদেশনাগুলো ধর্মপ্রাণ মানুষের মন ছুঁয়ে যেতো। ঘণ্টার পর ঘণ্টা শুনলেও শ্রোতার মন কিছুতেই তৃপ্ত হতে চাইতো না। তাই ধর্মদেশক হিসেবে তিনি ছিলেন এক কথায় অনন্য। তাঁর বলিষ্ঠ কণ্ঠের ধর্মদেশনা অত্যন্ত হৃদয়গ্রাহী ও মর্মস্পর্শী। তাঁর বাচনভঙ্গি সংক্ষিপ্ত, অথচ ব্যঞ্জনাময়। তিনি মানুষের বাস্তব জীবন থেকে উপমা চয়ন করে ধর্মোপদেশ দিতেন। তিনি উপমা প্রদানে অত্যন্ত দক্ষ ছিলেন। তাঁর উপমা প্রদানের ধরন একদিকে যেমন বুদ্ধিদীপ্ত ও বাস্তবমুখী, অন্যদিকে আনন্দদায়ক ও সংবেগজনক। তাই তাঁর উপমাগুলো শুনে শ্রোতাদের মনে আনন্দের সঙ্গে সংবেগও উৎপন্ন হতো প্রবলভাবে।</p>
    <p class="txt">তাঁর ধর্মদেশনায় বেশিরভাগ সময় উঠে আসতো চার আর্যসত্য, প্রতীত্যসমুৎপাদ-নীতি, আর্য অষ্টাঙ্গিক মার্গ, সাঁইত্রিশ প্রকার বোধিপক্ষীয় ধর্ম, আত্মদমন-চিত্তদমন-ইন্দ্রিয়দমনের কথা, জাতিবাদ-মানবাদ-গোত্রবাদ ত্যাগের কথা, স্ত্রী-পুরুষ-সত্ত্ব-আত্মা এই সমস্ত ধারণা ত্যাগের কথা ইত্যাদি ইত্যাদি আরও নানান জ্ঞানগর্ভ কথাবার্তা, যেগুলো তাঁর শ্রোতাদের মোটেও সংসারমুখী, ভোগী, বিষয়মুখী হওয়ার দিকে উৎসাহিত করতো না; বরং বলা যায়, শ্রোতাদের অনেক বেশি ধর্মমুখী ও পার্থিব কামনাবাসনাহীন নির্বাণমুখী করে তুলতো।</p>
    <p class="txt"><span>তাঁর প্রজ্ঞা, প্রত্যুৎপন্নমতিত্ব ও দূরদৃষ্টি ছিল অসাধারণ। একটি উদাহরণ দিলে বিষয়টি পরিষ্কার হয়ে যাবে। একসময় এক ঊর্ধ্বতন সেনাকর্মকর্তা পূজ্য বনভন্তের কাছে এসেছিলেন আশীর্বাদ নিতে। সেনাকর্মকর্তা বলেছিলেন, </span><span>“</span><span>ভন্তে, আশীর্বাদ করবেন পাহাড়ে যাতে শান্তি ফিরে আসে। আমরা পাহাড়ে শান্তি ফিরিয়ে আনতে চাই।</span><span>”</span><span> তখন পূজ্য বনভন্তে বলেছিলেন, </span><span>“</span><span>আপনি শান্তির কথা বলতে এসেছেন অস্ত্র নিয়ে। মন্দিরের শৃঙ্খলা ভঙ্গ করেছেন আপনার সেনারা মাথায় ক্যাপ পরে। আপনি মন্দিরের বাইরে যান, গিয়ে অস্ত্র রেখে আসুন এবং মাথার ক্যাপ খুলে আসুন। তারপর শান্তির কথা হবে।</span><span>”</span><span> সত্যিই তো অস্ত্র নিয়ে শান্তির কথা! সেনাকর্মকর্তার কথার জবাবে পূজ্য বনভন্তে সেদিন যা বলেছিলেন তা এক কথায় অসাধারণ।</span></p>
    <p class="txt"><span>তিনি ধর্মদেশনা প্রদানের মাধ্যমে ধর্মপ্রচারের পাশাপাশি জীবনে দুটি বইও লিখেছিলেন। সেগুলো হলো</span><span>—</span><span>একটি খুদ্দকনিকায়ের </span><span>‘</span><span>সুত্তনিপাত</span><span>’</span><span> আর অন্যটি </span><span>‘</span><span>সুদৃষ্টি</span><span>’</span><span>। </span><span>‘</span><span>সুত্তনিপাত</span><span>’</span><span> বইটি তিনি ১৯৮৭ সালে প্রকাশ করেন, আর </span><span>‘</span><span>সুদৃষ্টি</span><span>’</span><span> বইটি ১৯৯২ সালে। বই দুটি বিজ্ঞমহলে যথেষ্ট প্রশংসা ও সমাদর লাভ করেছিল। তা ছাড়া ২০১৭ সালের ২৫ আগস্ট রাঙামাটি রাজবন বিহারে বাংলা ভাষায় প্রথম পূর্ণাঙ্গ ত্রিপিটক (২৫ খণ্ড) প্রকাশের পেছনেও মূল স্বপ্নদ্রষ্টা, প্রেরণাদাতা ও উৎসাহদাতা ছিলেন তিনিই। তাঁরই প্রত্যক্ষ উৎসাহ ও আশীর্বাদে এমন এক ঐতিহাসিক, যুগান্তকারী ও গৌরবময় প্রকাশনা কাজ অত্যন্ত সুষ্ঠুভাবে সম্পন্ন করা সম্ভব হয়েছিল ত্রিপিটক পাবলিশিং সোসাইটির পক্ষে। তাঁর অন্তেবাসী শিষ্য ও আমার শিক্ষা ও দীক্ষাগুরু পণ্ডিতপ্রবর ভদন্ত প্রজ্ঞাবংশ মহাস্থবির মহোদয়ের প্রত্যক্ষ সহায়তায় এদেশের মাটিতে নতুন করে পবিত্র পালি ভাষা শিক্ষার প্রচার-প্রসার ও বিস্তারেও পূজ্য বনভন্তে ছিলেন প্রধান উৎসাহদাতা ও মূল পৃষ্ঠপোষক। এসব কারণেও তিনি এদেশের বৌদ্ধ ইতিহাসে অক্ষয় ও অমলিন হয়ে থাকবেন যুগ যুগ ধরে।</span></p>
    <p class="txt">তাঁর সুদীর্ঘকাল একাকী অরণ্যবাস, কঠোর ধুতাঙ্গ ব্রত অনুশীলন, ধর্মবিনয়সম্মত আদর্শ জীবনযাপন, চারিত্রিক দৃঢ়তা এবং সর্বোপরি সাধনায় সিদ্ধিলাভ, অর্থাৎ অর্হত্ত্বমার্গফলে প্রতিষ্ঠিত হয়ে দুঃখমুক্তি নির্বাণলাভ, এসব কারণেও তিনি এদেশের আপামর বৌদ্ধদের, এমনকি অবৌদ্ধদের মনেও অকৃত্রিম শ্রদ্ধার আসনে অধিষ্ঠিত হতে পেরেছিলেন। </p>
    <p class="txt">বিভিন্ন সময় রাঙামাটিতে আসা সরকারি বড়ো বড়ো পদস্থ কর্মকর্তা, সেনা অফিসার, আমেরিকা, ইংল্যান্ড, ভারত, শ্রীলঙ্কা, থাইল্যান্ড, মায়ানমারসহ বিভিন্ন দেশের রাষ্ট্রদূত, সংসদের গুরুত্বপূর্ণ মন্ত্রী, এমপি, রাজনৈতিক নেতা প্রায় সকলেই ভিন্ন ধর্মাবলম্বী হওয়া সত্ত্বেও পূজ্য বনভন্তের আশীর্বাদ ও পদধূলি নিতে রাজবন বিহারে আসতেন। ১৯৯৭ সালে শান্তিচুক্তি হওয়ার পর তৎকালীন প্রধানমন্ত্রী শেখ হাসিনা এবং ২০০৮ সালে তৎকালীন তত্ত্বাবধায়ক সরকারের প্রধান উপদেষ্টা জনাব ফখরুদ্দিন আহমদও পূজ্য বনভন্তের কাছ থেকে আশীর্বাদ ও পদধূলি নিতে রাজবন বিহারে আসেন। জুম্মজাতির অবিসংবাদিত নেতা এম. এন. লারমাসহ পার্বত্য চট্টগ্রামের অন্যান্য পাহাড়ি নেতারাও বিভিন্ন সময়ে প্রায়ই পূজ্য বনভন্তের কাছে আসতেন এবং উপদেশ-পরামর্শ ও আশীর্বাদ নিতেন। ২০০৭-৮ সালের পর থেকে প্রায় প্রতি বছর দলে দলে স্বাধীন ভারতের গর্বিত সংবিধানপ্রণেতা ড. আম্বেদকরের অনুসারী ভারতের নিউ বুড্ডিস্টরাও রাঙামাটি রাজবন বিহারে আসতেন তাঁর দেশনা শুনতে এবং তাঁর আশীর্বাদ ও পদধূলি নিতে। মায়ানমার, শ্রীলঙ্কা, থাইল্যান্ড প্রভৃতি বৌদ্ধপ্রধান দেশ থেকেও দলে দলে ধর্মপ্রাণ বৌদ্ধরা বিভিন্ন সময় রাজবন বিহারে আসতেন পূজ্য বনভন্তের আশীর্বাদ ও পদধূলি নিতে। এতো এতো দেশি-বিদেশি গুরুত্বপূর্ণ-অগুরুত্বপূর্ণ ব্যক্তিদের নিয়মিত পদচারণা সত্ত্বেও কখনো তাঁকে সামান্যতম আত্মম্ভরি হয়ে উঠতেও দেখা যায়নি। বরং তাঁর কথায়-বার্তায়, আচার-আচরণে ও নানান অভিব্যক্তিতে ফুটে উঠতো একধরনের নিষ্পৃহ ও নির্লিপ্তভাব।</p>
    <p class="txt"><span>তাঁর প্রব্রজ্যাজীবনের শুরু থেকে শেষ পর্যন্ত কখনোই তিনি যশ-খ্যাতি, লাভ-সৎকার, সেবা-সম্মান</span><span>—</span><span>এসবের পেছনে ছুটে বেড়াননি। লাভ-সৎকারের প্রতি তিনি ছিলেন আজীবন নিষ্পৃহ। তাঁর এই নিষ্পৃহ মনোভাবের উজ্জ্বল প্রতিফলন আমরা তাঁর জীবনের প্রতিটি পরতে পরতে দেখতে পেয়েছিলাম।</span></p>
    <p class="txt">আজীবন তিনি রাতে খুব কমই ঘুমাতেন। তিনি সব সময় শিষ্যদের কম ঘুমানোর উপদেশ দিতেন। জীবনের শেষদিকে ১৯৯৭ কি ৯৮ সালের পর থেকে তিনি আর বিছানায় পিঠ ছোঁয়াননি। বছরের পর বছর সারা দিনরাত তিনি তাঁর জন্য বিশেষভাবে নির্মিত বেশ বড়সড়ো সোফায় বসে বসে দিব্যি কাটিয়ে দিতেন। এভাবে দিনের পর দিন, মাসের পর মাস, বছরের পর বছর নির্ঘুম কাটিয়ে দিলেও তাঁর দেহকান্তি কিছুমাত্র বিবর্ণ হয়নি। দেখতে কতো উজ্জ্বল ছিলেন তিনি! শরীরে ক্লান্তির লেশমাত্র নেই। দিন বা রাতের যে-কোনো সময় তাঁর চোখে-মুখে কিছুমাত্র ঘুমে ঢুলু ঢুলু ভাব নেই। কোনো রোগের বালাই নেই। সেই ৯৩ বছর বয়সেও তাঁর মাঝে অ্যামনেসিয়া মানে স্মৃতিভ্রংশের কোনো লক্ষণই দেখা দেয়নি। তিনি অনেক আগেকার পড়া বিভিন্ন ডায়ালগ, গাথা, কবিতা সবকিছু কেমন অবলীলায় গদগদ করে মুখস্ত আওড়াতেন। আমার বিশ্বাস, এমন বিনিদ্র বনভন্তেকে দেখলে বর্তমান সময়ের বিখ্যাত আমেরিকান স্নায়ু ও মনোবিজ্ঞানী, হিউম্যান স্লিপ সাইন্সের প্রতিষ্ঠাতা পরিচালক ড. মেথ্যু ওয়াকারের চোখ পর্যন্ত ছানাবড়া হয়ে যেত। কারণ তার সাম্প্রতিক গবেষণার ফলাফল বলছে ঠিক তার উল্টোটা।</p>
    <p class="txt">দীর্ঘ প্রায় পাঁচ দশক ধরে তিনি এদেশে প্রকৃত বুদ্ধধর্মের প্রচার-প্রসারে অসামান্য অবদান রেখেছিলেন এবং পরিনির্বাণ লাভের আগ পর্যন্ত এদেশের ধর্মপ্রাণ উপাসক-উপাসিকাদের অবিশ্রান্তভাবে সদ্ধর্ম দেশনা দিয়ে সত্যধর্মে প্রবুদ্ধ ও উজ্জীবিত করেছিলেন; অগুণতি মানুষের মনে প্রকৃত ধর্মের প্রতি ও ধর্মচর্চার প্রতি দুর্লভ শ্রদ্ধাবোধ জাগিয়ে দিতে পেরেছিলেন। তারপর জীবন সায়াহ্নে এসে তিনি ঢাকাস্থ স্কয়ার হাসপাতালে চিকিৎসাধীন থাকা অবস্থায় ২০১২ সালের ৩১ জানুয়ারি, বেলা ৩:৫৬ মিনিটে রোদ ঝলমলে পড়ন্ত বিকেলে সর্বাসব ক্ষয়জনিত পরম সুখ নির্বাণে পরিনির্বাপিত হন। উল্লেখ্য, পরিনির্বাণের আগে তিনি বেশ কিছুদিন ধরে ডায়াবেটিস, নিউমোনিয়া, কিডনি ও লিভারের জটিল সমস্যায় ভুগেন। পরিনির্বাণ লাভের পর তাঁর পবিত্র দেহধাতু ফ্রিজার ভ্যানে করে নিয়ে আসার সময় ঢাকা হতে রাঙামাটি পর্যন্ত এই সুদীর্ঘ পথ জুড়ে থেমে থেমে বিভিন্ন জায়গায় বৌদ্ধ-খ্রিষ্টান-হিন্দু-মুসলিম জাতি-ধর্ম-বর্ণ-নির্বিশেষে আবালবৃদ্ধবনিতা সবাই যেভাবে এবং যে-পরিমাণ মানুষ তাঁকে স্বতঃস্ফূর্তভাবে হৃদয়-নিংড়ানো ফুলেল শ্রদ্ধা জানিয়েছে সে এক দেখার মতো দৃশ্য! বিরাট বিস্ময়ও বটে! সে দৃশ্য চোখে না দেখলে বিশ্বাস করা কঠিন। </p>
    <p class="txt">তাঁর মতো মহান ও দুর্লভ এক অর্হৎ ভিক্ষুকে ভবিষ্যৎ প্রজন্ম যাতে স্বচক্ষে দেখে শ্রদ্ধা জানাতে পারে ও অশেষ পুণ্য অর্জন করতে পারে, তার জন্য রাঙামাটি রাজবন বিহারে তাঁর দেহধাতু থাইল্যান্ডের বিশেষ প্রযুক্তির সাহায্যে সংরক্ষণ করে রাখা হয়েছে। প্রতিদিন এখনো হাজার হাজার পুণ্যার্থী রাজবন বিহারে ভিড় করেন তাঁকে একনজর দেখতে ও তাঁর সংরক্ষিত দেহধাতুতে শ্রদ্ধা জানাতে।</p>
    <p class="txt">শ্রাবকবুদ্ধ পূজ্য বনভন্তে পরিনির্বাণ লাভ করলেও লক্ষ লক্ষ ধর্মপ্রাণ বৌদ্ধের হৃদয়ে চির অম্লান, চিরভাস্বর ও অমর হয়ে থাকবেন যুগ যুগ ধরে। আর এদেশের বৌদ্ধ ইতিহাসে উজ্জ্বল স্বর্ণাক্ষরে অক্ষয় হয়ে লেখা থাকবে তাঁর ত্যাগদীপ্ত মহান জীবনকাহিনি, অসামান্য অবদানের কথা ও অমর কীর্তিগাথা। জয়তু বনভন্তে! </p>
    <section class="ref">
    <div class="ref_title">সহায়ক গ্রন্থাবলি : </div>
    <div class="refbox">
    <p class="txt">১. <i class="calibre2">শ্রাবকবুদ্ধ বনভন্তে</i>, ইন্দ্রগুপ্ত ভিক্ষু, ১৪ এপ্রিল, ২০১৪ খ্রিষ্টাব্দ।</p>
    <p class="txt">২. <i class="calibre2">সদ্ধর্মে আলোকিত কীর্তিমান লোকোত্তর মহামানব পূজ্য বনভন্তে</i>, শোভিত ভিক্ষু।</p>
    <p class="txt">৩. <i class="calibre2">পরম পূজনীয় বনভন্তের ধর্মদেশনা</i>, জনি ভট্টাচার্য্য, ২০০৯ খ্রিষ্টাব্দ।</p>
    <p class="txt">৪. <i class="calibre2">বনভন্তের ধর্মদেশনা</i> (প্রথম, দ্বিতীয় ও তৃতীয় খণ্ড), ডা. অরবিন্দ বড়ুয়া।</p>
    <p class="txt">৫. <i class="calibre2">মহতো মহান</i>, পরম পূজ্য বনভন্তের প্রথম পরিনির্বাণস্মারক, ২০১৩ খ্রিষ্টাব্দ।</p>
    </div>
    </section>
    </div>
    <div class="react">
    </div>
    </div>
    <h1 class="title">পূজ্য বনভন্তে : বাংলায় পূর্ণাঙ্গ ত্রিপিটক প্রকাশের সফল স্বপ্নদ্রষ্টা</h1>
    <div class="post_box">
    <div class="post_txt">
    <p class="txt">একটা কথা আছে, <i class="calibre2">মানুষ নাকি তার স্বপ্নের সমান বড়ো</i>। যে মানুষ যত বড়ো স্বপ্ন দেখেন তিনি তত বড়ো হতে পারেন। কথাটাকে একটু ঘুরিয়ে বললে, যে মানুষ যত বড়ো তিনি তত বড়ো স্বপ্ন দেখেন। ভবিষ্যৎ জীবনে আপনি কত বড়ো হবেন সেটি নির্ভর করছে আপনার স্বপ্ন কত বড়ো সেটির ওপর। আপনি যদি জীবনে মহৎ কিছু হওয়ার বা মহৎ কিছু করার স্বপ্ন দেখেন এবং সেই স্বপ্ন বাস্তবায়নকল্পে নিরন্তর কাজ করে যান তাহলে কোনো একসময় আপনার সেই স্বপ্ন পূরণ হবেই। তাই মহাপ্রাণ মহতো মহান মানুষ মাত্রই জীবনে বড়ো বড়ো স্বপ্ন দেখেন এবং সেসব স্বপ্নের সফল বাস্তবায়ন করে ইতিহাসে নিজের একটি জায়গা নিজেই তৈরি করে নেন।</p>
    <p class="txt">স্বপ্নকে আমরা তার স্বভাব-বৈশিষ্ট্য অনুসারে প্রধানত দু-ভাগে ভাগ করতে পারি; যেমন : সকাম স্বপ্ন ও নিষ্কাম স্বপ্ন। সকাম স্বপ্ন হচ্ছে সেগুলোই যেগুলোর সঙ্গে ব্যক্তিগত স্বার্থ, চাওয়া-পাওয়া, ইচ্ছা-আকাঙ্ক্ষা অক্টোপাসের মতো আষ্টেপৃষ্ঠে জড়িয়ে থাকে। সেই সঙ্গে থাকে যে-কোনো উপায়ে আপন ভোগবাসনাকে চরিতার্থ করার অদম্য প্রয়াস। সকাম স্বপ্নগুলো সাধারণত পার্থিব কামনাবাসনার বর্ণিল রঙে রঙিন থাকে। আর নিষ্কাম স্বপ্ন হচ্ছে সেগুলোই যেগুলোর সঙ্গে জড়িয়ে থাকে দেশ, জাতি, ধর্ম, সমাজ, সর্বোপরি মানবজাতির সামগ্রিক কল্যাণবোধ ও মঙ্গলচেতনা। নিষ্কাম স্বপ্নে ব্যক্তিস্বার্থের চাইতে বেশি প্রাধান্য পায় সামগ্রিক স্বার্থ। এতে সামান্যমাত্র ব্যক্তিগত পার্থিব কামনাবাসনা জড়িত থাকে না। জগতে এমন নিষ্কাম স্বপ্ন একমাত্র মহাপ্রাণ মহতো মহান ব্যক্তিরাই দেখতে পারেন, দেখার সামর্থ্য বা সাহস রাখেন। এমন স্বপ্ন বাস্তবায়ন করতে পারলে বিশ্বের অগুণতি মানুষের কাছে তারা হয়ে ওঠেন সুমহান, মহীয়ান, স্মরণীয়, বরণীয়। </p>
    <p class="txt">পূজ্য বনভন্তে ছিলেন এমনই এক নিষ্কাম স্বপ্নদ্রষ্টা। গৃহী থাকাকালে তিনি স্বপ্ন দেখেছিলেন, প্রব্রজ্যা নিয়ে দুঃখমুক্তি নির্বাণ লাভের জন্য কঠোর ধ্যানসাধনা করবেন। অথচ তখন তেমন মহান স্বপ্ন দেখার মতো এতদঞ্চলে ধর্মের অবস্থা বা পরিবেশ কোনোটাই অনুকূল ছিল না, নানা প্রতিকূলতায়, নানা পঙ্কিলতায় পূর্ণ ছিল। তারপরও তিনি স্বপ্ন দেখেছিলেন। তিনি কেবল স্বপ্ন দেখেই থেমে থাকেননি সেই ১৯৪৯ সালে ঘর ছেড়ে বেরিয়ে পড়েছিলেন মনে পরম মুক্তির অদম্য আশা নিয়ে। তারপর ধনপাতায় ১১ বছর এবং দীঘিনালায় ১০ বছর মোট ২১টি বছর শ্বাপদসংকুল গভীর অরণ্যে কাটিয়ে দিয়েছেন একদম একাকী। অবশেষে সমস্ত রকম জল্পনাকল্পনা ও অনিশ্চয়তাকে কাটিয়ে পরম সুখ নির্বাণরূপ জয়ের মুকুটটি ছিনিয়ে এনেছেন, তিনি লোকোত্তরমার্গের সর্বোচ্চ মার্গ অর্হত্ত্বমার্গফল লাভ করেছেন। </p>
    <p class="txt">দীঘিনালা থেকে ১৯৭০ সালে লংগদুর তিনটিলায় চলে যাওয়ার পর তিনি স্বপ্ন দেখেছিলেন, এদেশের ধর্মের নামে নানান কুসংস্কারে ও অজ্ঞতার পঙ্কে আকণ্ঠ নিমজ্জিত বৌদ্ধদের সেখান থেকে তুলে এনে নিয়ে যেতে হবে বিশুদ্ধ বুদ্ধজ্ঞানে আলোকিত ঝলমলে রৌদ্রকরোজ্জ্বল নিরাপদ এক জায়গায় যেখানে তারা আলোকিত জীবনের অধিকারী হতে পারবে এবং নিজেদের আখের গুছিয়ে নিতে পারবে নিজেরাই। তাঁর সেই মহান স্বপ্নকে বাস্তব রূপদানের লক্ষ্যে তিনি অবিশ্রান্তভাবে সম্পূর্ণ নতুন ধরনের সদ্ধর্মদেশনা শুনিয়েছেন তাঁর সান্নিধ্যে আসা ধর্মপ্রাণ মানুষদের। তিনি ছিলেন লক্ষ্যপথে অবিচল, আদর্শে আপসহীন, সত্যপ্রকাশে নির্ভিক ও সাহসী। শুরুতে সমাজের নানা শ্রেণির মানুষের পক্ষ থেকে, কিছু কিছু আঞ্চলিক রাজনীতিকদের পক্ষ থেকে, এমনকি একশ্রেণির আদর্শচ্যুত লাভসৎকারপ্রত্যাশী ভিক্ষুদের পক্ষ থেকেও নানান সমালোচনা ও বাধার ঝড় প্রবল বেগে তেড়ে এসেছিল তাঁর দিকে। কিন্তু তাতে তিনি কিছুমাত্র দমে যাননি, লক্ষ্যচ্যুত হননি কিছুতেই। তিনি প্রবল প্রতাপের সঙ্গে ধর্মপ্রাণ মানুষদের শুনিয়ে গেছেন ধর্মের মোড়কে কোনটি কুসংস্কার, কোনটি কুসংস্কার নয়, কোনটি সঠিক, কোনটি বেঠিক। সত্য যত কঠিনই হোক, তিনি বলে গেছেন ভয়ডরহীন নিঃশঙ্ক চিত্তে। পর্বতপ্রমাণ বাধা অতিক্রম করে শেষ পর্যন্ত তাঁর সেই স্বপ্ন সর্বাংশে না হলেও অনেকাংশে পূরণ হয়েছে। আগের তুলনায় এদেশের বৌদ্ধসমাজকে তিনি বলতে গেলে একাই অনেক দূর পর্যন্ত এগিয়ে নিয়ে যেতে পেরেছেন; আপন ত্যাগ, আপন গুণগরিমা দিয়ে অগুণতি মানুষের মনে ত্রিরত্নের প্রতি বাঁধভাঙা শ্রদ্ধা জাগিয়ে দিতে পেরেছেন; ধর্মের মোড়কে প্রচলিত অনেক অন্ধ কুসংস্কারকে তিনি সমাজ থেকে, মানুষের জীবন থেকে চিরবিদায় করে দিতে পেরেছেন; এদেশের বৌদ্ধসমাজকে প্রকৃত বুদ্ধজ্ঞানে আলোকিত করে তুলতে পেরেছেন। এদেশের বুদ্ধধর্মের এই যে উল্লেখযোগ্য অগ্রগতি তার পেছনে সবচেয়ে বড়ো অবদান ছিল তাঁরই। তাই বলা যায়, তাঁর সেই স্বপ্ন মোটামুটি সার্থক হয়েছে।</p>
    <p class="txt">আরও অনেক লালিত স্বপ্নের কথা তিনি তাঁর ধর্মদেশনায় আকছার বলতেন। সেসব স্বপ্নের বিস্তারিত বিবরণ এখানে তুলে ধরলে লেখাটি মহাভারত হয়ে যাবে। তাই সেদিকে না গিয়ে আমি এখানে সেসব স্বপ্নের সারাংশই তুলে ধরছি মাত্র।</p>
    <p class="txt"><span>তিনি বলতেন, </span><span>“</span><span>আমি এদেশে বুদ্ধের শাসনকে আরও উজ্জ্বল ও উন্নত করতে চাই। আমার দরকার এম.এ., পি.এইচ.ডি., ডক্টরেট ডিগ্রিধারী ভিক্ষু। শ্রীলঙ্কা থেকে পালি শিক্ষক এনে আমি তাদের পালি শেখানোর ব্যবস্থা করতাম। বুদ্ধের বাণীগুলোকে সঠিকভাবে বুঝতে হলে পালি ভাষা শিখতে হবে। ত্রিপিটক, অট্ঠকথা, টীকার সব বই পালি ভাষায়। সেগুলো পড়তে হলে পালি জানতে হবে। শুনেছি, ইংরেজিতে ত্রিপিটকের সবকটি বই অনূদিত হয়েছে। কিন্তু অট্ঠকথা ও টীকার বইগুলো এখনো ইংরেজিতেও অনূদিত হয়নি। বাংলায় এখনো পুরো ত্রিপিটক অনুবাদ হয়নি। অনেক বইয়ের অনুবাদ বাকি রয়েছে। সেগুলো বাংলায় অনুবাদ করা প্রয়োজন। কারণ এদেশের মানুষ পালি ভাষা বুঝতে পারে না। আর ইংরেজিও হাতেগোনা কিছু শিক্ষিত মানুষ ছাড়া অধিকাংশই পড়তে পারে না, বুঝতে পারে না। তাই পুরো ত্রিপিটক বাংলায় অনুবাদ করা ভীষণ দরকার। ত্রিপিটক ছাড়া সঠিক বুদ্ধধর্ম জানাও যাবে না, বুঝাও যাবে না। ত্রিপিটক না পড়লে, ত্রিপিটক না বুঝলে সব তালিমালি হয়ে যাবে, ভজকট পাকিয়ে যাবে। এদেশে বুদ্ধধর্মকে টিকিয়ে রাখা অত্যন্ত কঠিন হবে।</span></p>
    <p class="txt"><span>রাজবন বিহারে আমি পুরো ত্রিপিটক, অট্ঠকথা ও টীকার বইগুলো সংগ্রহ করে রেখেছি। সেগুলোর কিছু কিছু বই ইংরেজিতে। আর মোটামুটি সবকটি বই পালি ভাষায়। বুদ্ধের শাসনকে এতদঞ্চলে ধরে রাখার জন্য সেগুলো বাংলায় অনুবাদ করা খুবই প্রয়োজন। বাংলায় অনুবাদ করতে হলে আগে পালি শিখতে হবে। পালি শেখার পরই কেবল অনুবাদ করা সম্ভব হবে। ত্রিপিটক-অট্ঠকথার বইগুলো ছাপানোর জন্য একটি উন্নত মানের প্রেস বসানো প্রয়োজন। সেই প্রেস থেকে হাজার হাজার কপি বই ছাপিয়ে সবার মাঝে বিনামূল্যে বিতরণ করলে বুদ্ধশাসনের প্রচার-প্রসার ও উন্নতি-শ্রীবৃদ্ধি সুনিশ্চিত হবে। সেগুলো পড়ে এদেশের বৌদ্ধরা সঠিক বুদ্ধধর্মকে জানতে পারবে, বুঝতে পারবে। তারপর সেগুলো আচরণ, প্রতিপালন, কর্মসম্পাদন করে ভিক্ষু-শ্রামণরা হবে অনাগামী ও অর্হৎ, আর গৃহী উপাসক-উপাসিকারা হবে স্রোতাপত্তি ও সকৃদাগামী। তখন সকলের সু-উ-খ হবে।</span><span>”</span><span> </span></p>
    <p class="txt">এমনতরো আরও অনেক স্বপ্নের কথা খুব উৎসাহের সঙ্গে তিনি আমাদের শোনাতেন। তাঁর সেই লালিত স্বপ্নগুলোর সবকটি আলোর মুখ না দেখলেও তার মধ্য থেকে অন্তত কয়েকটি আলোর মুখ দেখেছে। তন্মধ্যে একটি হলো বাংলায় পূর্ণাঙ্গ ত্রিপিটক প্রকাশ করার স্বপ্ন। </p>
    <p class="txt">এখন আর এ তথ্য কারো অজানা নয় যে, বিগত ২৫ আগস্ট ২০১৭ সালে বাংলার বৌদ্ধ ইতিহাসে প্রথমবারের মতো বাংলায় পূর্ণাঙ্গ ত্রিপিটক প্রকাশ করতে সক্ষম হয়েছিল ত্রিপিটক পাবলিশিং সোসাইটি, বাংলাদেশ। সন্দেহ নেই, বাংলার বৌদ্ধ ইতিহাসে এ দিনটি একটি ঐতিহাসিক ও গৌরবময় অর্জনের দিন। মহান এই দিনটির কথা বাংলার বৌদ্ধ ইতিহাসে উজ্জ্বল স্বর্ণাক্ষরে অক্ষয় হয়ে লেখা থাকবে যুগ যুগ ধরে। আজ থেকে প্রায় দেড়শ বছর আগে বাংলায় ত্রিপিটকের অনুবাদ শুরু হলেও বিভিন্ন কারণে এতদিন পূর্ণাঙ্গ ত্রিপিটকের অনুবাদ শেষ করা সম্ভব হয়ে ওঠেনি। সেটি সামগ্রিকভাবে এদেশের বৌদ্ধদের জন্য দুর্ভাগ্যই বলতে হবে। সেই দুর্ভাগ্যকে কাটিয়ে ওঠার লক্ষ্যে আজ থেকে ৭০/৮০ বছর আগে অনেক জ্ঞানীগুণী মহান ব্যক্তির অনেক উদ্যোগ, তৎপরতা, তোড়জোড় শুরু হলেও কিছু বছর যেতে-না-যেতেই নানান প্রতিকূলতায় সেগুলো মোটামুটি ঝিমিয়ে পড়তে শুরু করেছিল। একসময় তো বলা যায় পূর্ণাঙ্গ ত্রিপিটক বাংলায় অনুবাদ ও প্রকাশনার কাজ প্রায় স্তিমিত হয়ে পড়েছিল। তারপর আবার ১৯৯৯ সালের পর থেকে সেটি সুপ্ত আগ্নেয়গিরি জেগে ওঠার মতো করে ব্যাপকভাবে জেগে উঠেছিল পূজ্য বনভন্তের মনে-জোর-এনে-দেওয়া উৎসাহ-উদ্দীপনা ও বাংলায় পূর্ণাঙ্গ ত্রিপিটক প্রকাশের লক্ষ্যে দূরদৃষ্টিসম্পন্ন সময়োপযোগী নানান পদক্ষেপ গ্রহণ করার ফলে। এক কথায় বলা যায়, বিংশ শতাব্দীর একদম শেষদিকে ও একবিংশ শতাব্দীর শুরুর দিকে পূজ্য বনভন্তে যদি বাংলায় পূর্ণাঙ্গ ত্রিপিটক প্রকাশ করার জন্য উদ্যোগী না হতেন, শিষ্যদের পালি শিখতে ও ত্রিপিটকের অননূদিত বইগুলো অনুবাদ করতে উৎসাহ না জোগাতেন, ধর্মপ্রাণ উপাসক-উপাসিকাদের মাঝে ত্রিপিটকের গুরুত্ব তুলে ধরে উৎসাহিত না করতেন, তাহলে আমরা এদেশের বৌদ্ধরা এখনো বাংলায় পূর্ণাঙ্গ ত্রিপিটক দেখতে পাওয়া থেকে বঞ্চিতই থাকতাম, এতে কোনো সন্দেহ নেই। তাই আজ এটি বলার অপেক্ষা রাখে না যে, পূজ্য বনভন্তেই প্রথমবারের মতো বাংলায় পূর্ণাঙ্গ ত্রিপিটক প্রকাশের প্রধান রূপকার ও সফল স্বপ্নদ্রষ্টা। এক্ষেত্রে পূজ্য বনভন্তের গুণমুগ্ধ ধর্মঅন্তেবাসী, আমার শিক্ষা ও দীক্ষাগুরু ভদন্ত প্রজ্ঞাবংশ মহাস্থবির মহোদয়ের অবদানও কোনো অংশে কম নয়। কারণ তিনি পূজ্য বনভন্তের উৎসাহ-অনুপ্রেরণায় ও আশীর্বাদে নিজে বেশকটি পিটকীয় বই অনুবাদ করেছেন এবং বনভন্তের শিষ্যদের পালি ভাষা শিক্ষা দিয়ে একঝাঁক তরুণ অনুবাদক সৃষ্টি করেছেন। তাই বাংলায় প্রথম পূর্ণাঙ্গ ত্রিপিটক প্রকাশের ইতিহাসে পূজ্য বনভন্তের পাশাপাশি তাঁর নামও উজ্জ্বল স্বর্ণাক্ষরে অক্ষয় হয়ে লেখা থাকবে। </p>
    <p class="txt">মোদ্দা কথা হচ্ছে, পূজ্য বনভন্তের কাছ থেকে অদম্য উৎসাহ না পেলে তিনি যেমন নিজে পিটকীয় বই অনুবাদ করতেন না, বনভন্তের শিষ্যদেরও পালি ভাষা শেখাতেন না, ঠিক তেমনি ভদন্ত প্রজ্ঞাবংশ মহাস্থবির মহোদয়ের মতো আধুনিক শিক্ষায় উচ্চশিক্ষিত পালি ভাষা জানা ভিক্ষু না পেলে পূজ্য বনভন্তেও বোধহয় বাংলায় পূর্ণাঙ্গ ত্রিপিটক অনুবাদ ও প্রকাশে এতটা উৎসাহী হয়ে উঠতেন না। তাই নির্দ্বিধায় বলা যায়, মহান এই দুজন ভিক্ষু আসলে একে অপরের পরিপূরকই ছিলেন।</p>
    <p class="txt">এই যে বাংলায় প্রথম পূর্ণাঙ্গ ত্রিপিটক প্রকাশিত হলো তার পেছনে পূজ্য বনভন্তের অবদান আসলে কতটুকু, এর ঐতিহাসিক গুরুত্বই-বা কতটুকু, ঠিক কখন থেকে এবং কেন তিনি পালি শিখতে ও ত্রিপিটক অনুবাদ করতে শিষ্যদের উৎসাহিত করতে থাকেন, কীভাবে বাংলায় পূর্ণাঙ্গ ত্রিপিটক যাতে প্রকাশ করা যায় এবং বুদ্ধশাসনের রক্ষা ও শ্রীবৃদ্ধিকল্পে মূল ত্রিপিটকের বইগুলোসহ অন্যান্য ধর্মীয় বইগুলো হাজার হাজার কপি ছাপিয়ে কীভাবে ধর্মপ্রাণ মানুষের কাছে সহজলভ্য করা যায় সেই লক্ষ্যে তিনি ঠিক কী কী পদক্ষেপ নিয়েছিলেন সেসব বিষয়ের দিকে নজর দেওয়ার আগে এদেশের বৌদ্ধ ইতিহাসের অতীতের পানে একটু নজর বুলিয়ে নেওয়া যাক। </p>
    <div class="sub_title" id="calibre_link-12">১. অতীতের পানে ফিরে দেখা</div>
    <p class="txt"><span>আসলে বৃহত্তর চট্টগ্রাম অঞ্চলে ঠিক কখন, কীভাবে ও কার হাত ধরে বুদ্ধধর্ম প্রচারিত ও প্রতিষ্ঠিত হয়েছিল তার সঠিক ইতিহাস জানা যায় না। তবে এই অঞ্চলে মোটামুটি হাজার বছর আগে যে বুদ্ধধর্ম প্রচারিত ও প্রতিষ্ঠিত হয়েছিল সে বিষয়ে কোনো সন্দেহ নেই। সময় যত গড়িয়েছে সময়ের সঙ্গে সঙ্গে এ অঞ্চলের বুদ্ধধর্মের রূপ-রং অনেকটাই বদলে গেছে। আমরা যদি আঠারো শতকের দিকে এ অঞ্চলের বুদ্ধধর্মের দিকে একটু ফিরে তাকাই তাহলে দেখতে পাই যে, বড়ুয়া, চাকমা, মারমাসহ এ অঞ্চলের মুষ্টিমেয় বৌদ্ধরা নামে থেরবাদী হলেও তাদের ধর্মীয় আচার-অনুষ্ঠান, পূজাপার্বণ সবই মহাযানী ভাবধারার এবং সেগুলোতে হিন্দুধর্মের প্রভাবও বেশ লক্ষণীয় মাত্রায় উপস্থিত ছিল। তখন বড়ুয়া ধর্মগুরুদের বলা হতো </span><span>‘</span><span>রাউলী</span><span>’</span><span> আর চাকমা ধর্মগুরুদের বলা হতো </span><span>‘</span><span>লুরী</span><span>’</span><span>। মূলত তারাই বিভিন্ন ধর্মকর্মে পৌরহিত্য করত।</span></p>
    <p class="txt">চট্টগ্রামের হারবাং অঞ্চলে জন্ম নেওয়া ও পরে বার্মার আরাকানে বৌদ্ধশাস্ত্রে অগাধ পাণ্ডিত্যের অধিকারী সংঘরাজ সারমেধ মহাস্থবির মহোদয়ের হাত ধরেই মূলত তৎকালীন মহীয়সী চাকমা রানি কালিন্দীর আন্তরিক পৃষ্ঠপোষকতায় এদেশে নতুন করে থেরবাদী বুদ্ধধর্মের গোড়াপত্তন সেই ১৮৬৪ খ্রিষ্টাব্দে। তারপর থেকে আস্তে আস্তে এর ক্রমবিকাশ। শুরুতে এই ক্রমবিকাশের পেছনে অবদান রাখেন আচার্য পুণ্ণাচার মহাস্থবির (১৮৩৭-১৯০৮), অগ্রমহাপণ্ডিত ধর্মবংশ মহাস্থবির (১৮৭২-১৯৩৯), কর্মযোগী কৃপাশরণ মহাস্থবির (১৮৬৫-১৯২৬), অগ্রমহাপণ্ডিত প্রজ্ঞালোক মহাস্থবির (১৮৭৯-১৯৭১) প্রমুখ আরও অনেক জ্ঞানীগুণী প্রাজ্ঞ বৌদ্ধ ভিক্ষু। তন্মধ্যে অগ্রমহাপণ্ডিত প্রজ্ঞালোক মহাস্থবিরের নাম সবচেয়ে উল্লেখযোগ্য। </p>
    <p class="txt"><span>কারণ, এদেশের ইতিহাসে তিনিই প্রথম পূর্ণাঙ্গ ত্রিপিটক বাংলায় অনুবাদ ও প্রকাশ করতে উদ্যোগী হয়েছিলেন। সেই লক্ষ্যে তিনি বার্মার রেঙ্গুনে ১৯২৮ খ্রিষ্টাব্দের ১২ আগস্ট প্রতিষ্ঠা করেছিলেন </span><span>‘</span><span>বৌদ্ধ মিশন প্রেস</span><span>’</span><span>। এটি ভারত-বাংলা উপমহাদেশে বুদ্ধধর্মের পুনর্জাগরণে অনন্য অবদান রেখেছিল। প্রতিষ্ঠার পর সেখান থেকে বহু মূল পিটকীয় বই ও অন্যান্য সংকলিত, রচিত বহু মূল্যবান বই প্রকাশিত হয়েছিল। যতদূর জানা যায়, উক্ত প্রতিষ্ঠান থেকে সর্বসাকুল্যে প্রায় ৫০টির অধিক মূল্যবান বুদ্ধধর্মীয় বই প্রকাশিত হয়েছিল। বৌদ্ধদের একমাত্র মুখপত্র হিসেবে ১৯২৯ সাল থেকে </span><span>‘</span><span>সংঘশক্তি</span><span>’</span><span> নামে একটি ত্রৈমাসিক পত্রিকাও প্রকাশ করা হতো সেখান থেকে, যা বৌদ্ধদের ঘরে ঘরে নানান ধর্মীয় সমাচার পৌঁছে দিতে বেশ অবদান রেখেছিল সন্দেহ নেই।</span></p>
    <p class="txt"><span>অবশ্য, এদেশে মূল পিটকীয় বই অনুবাদ শুরু হয়েছিল আজ থেকে প্রায় দেড়শ বছর আগে সেই ১৮৮৭ খ্রিষ্টাব্দে। পণ্ডিত ধর্মরাজ বড়ুয়াই এদেশের ইতিহাসে </span><span>‘</span><span>সুত্তনিপাত</span><span>’</span><span> বইটি বাংলায় অনুবাদের মধ্য দিয়ে ত্রিপিটক অনুবাদের কাজটির শুভ সূচনা করেন। তারপর খুব ধীর গতিতে হলেও বিভিন্ন সময়ে মূল পিটকীয় বই অনুবাদে হাত দিয়েছিলেন তৎকালীন অনেক বিজ্ঞ পণ্ডিত ভিক্ষু-গৃহী। কিন্তু আমি হিসেব করে দেখেছি, সেই ১৮৮৭ সাল থেকে ২০০০ সাল পর্যন্ত এই সোয়া একশো বছরে মূল পিটকীয় বই অনূদিত হয়েছে সর্বসাকুল্যে ৩২টি। ত্রিপিটকের আরও প্রায় ২৮টির মতো বই তখনো অননূদিতই থেকে গিয়েছিল। তার মানে অর্ধেকের কিছু বেশি বই অনূদিত হয়েছিল মাত্র। সোয়া একশো বছরে মাত্র ৩২টি বই অনূদিত হওয়া, সংখ্যাটা নিতান্তই কম বলতে হবে। এতে বুঝা যায় যে, মূল পিটকীয় বই অনুবাদের গতি কতটা ধীর ছিল তখন। </span></p>
    <p class="txt">পূজ্য বনভন্তে যখন ১৯৯৯ কি ২০০০ সালের দিকে প্রথম পালি শিক্ষা ও পূর্ণাঙ্গ ত্রিপিটক বাংলায় অনুবাদের গুরুত্ব ও প্রয়োজনীয়তার কথা গভীরভাবে উপলব্ধি করেন, তারপর থেকে তারই উৎসাহ-উদ্দীপনায় ও পণ্ডিতপ্রবর ভদন্ত প্রজ্ঞাবংশ মহাস্থবির মহোদয়ের যোগ্য নেতৃত্বে রাজবন বিহারে একদল অনুবাদক গড়ে ওঠে। মূলত তাদের হাত ধরেই মাত্র ১৭ বছরে বাকি ২৮টি মূল পিটকীয় বই বাংলায় অনুবাদের কাজটি সুসম্পন্ন হয়। তাই আজ বাংলাদেশের বৌদ্ধরা যে পূর্ণাঙ্গ ত্রিপিটক দেখতে পাচ্ছেন তার পেছনে সেই ধর্মরাজ বড়ুয়া, অগ্রমহাপণ্ডিত প্রজ্ঞালোক মহাস্থবির প্রমুখ অন্যান্য বিজ্ঞ অনুবাদকগণের পাশাপাশি পূজ্য বনভন্তে ও পূজ্য প্রজ্ঞাবংশ ভন্তের অবদানও অপরিসীম। পূজ্য বনভন্তের অদম্য উৎসাহ-উদ্দীপনা ও পূজ্য প্রজ্ঞাবংশ ভন্তের শাসনদরদী যোগ্য নেতৃত্ব, এই দুজন মহান ব্যক্তির সুন্দর সমন্বয় না ঘটলে আজ আমরা কিছুতেই মাত্র ১৭ বছরের মধ্যে বাংলায় পূর্ণাঙ্গ ত্রিপিটক চোখে দেখার বা পড়ে দেখার সৌভাগ্যের অধিকারী হতে পারতাম না।</p>
    <p class="txt">যা-ই হোক, সকলের জ্ঞাতার্থে আমি এখানে একটি তুলনামূলক পরিসংখ্যান তুলে ধরছি। এতে করে ১৯৯৯ পরবর্তী মূল পিটকীয় বই অনুবাদে পূজ্য বনভন্তের অবদান ঠিক কতখানি ও কতটা প্রভাবসঞ্চারী সেটি টের পাওয়া যাবে বলে আমার দৃঢ় বিশ্বাস। এখানে আমি যে পরিসংখ্যানটা তুলে ধরতে যাচ্ছি সেটি যে পুরোপুরি নির্ভুল সে দাবি করার ধৃষ্টতা আমার নেই। শুধু এটুকু বলতে পারি, আমি বিভিন্ন বইপত্র ঘেঁটেঘুটে যা তথ্য পেয়েছি তারই আলোকে পরিসংখ্যানটি তুলে ধরছি। কাজেই পর্যাপ্ত তথ্যের অভাবে দু-একটি তথ্যগত ত্রুটিবিচ্যুতি থাকাটা মোটেই অস্বাভাবিক নয়। সে-রকম অনিচ্ছাকৃত তথ্যগত ত্রুটিবিচ্যুতি থেকে থাকলে আমি পাঠকদের কাছে আগেই আন্তরিকভাবে ক্ষমা চেয়ে নিচ্ছি।</p>
    <h3 class="block_21" id="calibre_link-13">এক. ১৮৮৭-১৯৯৯ খ্রিষ্টাব্দে অনূদিত বইগুলোর তালিকা</h3>
    <p class="txt">১. <b class="calibre1">সুত্তনিপাত</b>, এই বইটি প্রথম বাংলায় অনুবাদ করেন পণ্ডিত ধর্মরাজ বড়ুয়া এবং প্রকাশিত হয় ১৮৮৭ খ্রিষ্টাব্দে। পরে ভিক্ষু শীলভদ্র (১৩৮৩), শ্রীমৎ সাধনানন্দ মহাস্থবির (১৯৮৭) ও সাধনকমল চৌধুরীও (২০০৩) অনুবাদ করেন।</p>
    <p class="txt">২. <b class="calibre1">ধর্মপদ</b>, পুরো ত্রিপিটকের মধ্যে এই বইটিই খুব সম্ভবত বাংলায় সবচেয়ে বেশি অনুবাদ করা হয়েছে। তাই কে প্রথম অনুবাদ করেন সেটি বলা বেশ শক্ত। তবে প্রাপ্ত তথ্যমতে ১৩১২ বঙ্গাব্দে চারুচন্দ্র বসু, ১৯৫৪ খ্রিষ্টাব্দে ধর্মাধার মহাস্থবির, ১৯৫৯ খ্রিষ্টাব্দে শশাঙ্কমোহন বড়ুয়া, ১৯৬৬ খ্রিষ্টাব্দে গিরিশ্চন্দ্র বড়ুয়া প্রমুখ আরও অনেক বিজ্ঞ অনুবাদক অনুবাদ করেন।</p>
    <p class="txt">৩-৮. <b class="calibre1">জাতক</b> (১ম, ২য়, ৩য়, ৪র্থ, ৫ম ও ৬ষ্ঠ খণ্ড), এই ছয়টি বই প্রথম বাংলায় অনুবাদ করেন ঈশান চন্দ্র ঘোষ এবং প্রকাশিত হয় যথাক্রমে ১৯১৬, ১৯২০, ১৯২৫, ১৯২৬, ১৯২৭ ও ১৯৩০ খ্রিষ্টাব্দে।</p>
    <p class="txt">৯. <b class="calibre1">উদান</b>, এই বইটি প্রথম বাংলায় অনুবাদ করেন শ্রীজ্যোতিপাল ভিক্ষু এবং প্রকাশিত হয় ১৯৩০ খ্রিষ্টাব্দে বৌদ্ধ মিশন প্রেস হতে।</p>
    <p class="txt">১০. <b class="calibre1">মিলিন্দ-প্রশ্ন</b>, এই বইটি প্রথম বাংলায় অনুবাদ করেন ভদন্ত প্রজ্ঞালোক মহাস্থবির এবং প্রকাশিত হয় ১৯৩১ খ্রিষ্টাব্দে বৌদ্ধ মিশন প্রেস হতে। পরে শ্রীমৎ ধর্মাধার মহাস্থবির (১৯৭৭) ও সাধনকমল চৌধুরীও (২০০১) বইটি অনুবাদ ও প্রকাশ করেন।</p>
    <p class="txt">১১. <b class="calibre1">বুদ্ধবংশ</b>, এই বইটি প্রথম বাংলায় অনুবাদ করেন শ্রীমৎ ধর্মতিলক স্থবির এবং প্রকাশিত হয় ১৯৩৪ খ্রিষ্টাব্দে বৌদ্ধ মিশন প্রেস হতে।</p>
    <p class="txt">১২. <b class="calibre1">থেরগাথা</b>, এই বইটি প্রথম বাংলায় অনুবাদ করেন শ্রীমৎ প্রজ্ঞালোক স্থবির এবং প্রকাশিত হয় ১৯৩৫ খ্রিষ্টাব্দে।</p>
    <p class="txt">১৩. <b class="calibre1">মহাবর্গ</b>, এটি প্রথম বাংলায় অনুবাদ করেন শ্রীপ্রজ্ঞানন্দ স্থবির এবং প্রকাশিত হয় ১৯৩৭ খ্রিষ্টাব্দে যোগেন্দ্র-রূপসীবালা ট্রাস্ট হতে। পরে এই বইটি সাধনকমল চৌধুরীও অনুবাদ করেন এবং ২০০৭ খ্রিষ্টাব্দে প্রকাশ করেন।</p>
    <p class="txt">১৪. <b class="calibre1">বিমানবত্থু</b>, এই বইটি প্রথম বাংলায় অনুবাদ করেন শ্রীমৎ শীলালঙ্কার মহাস্থবির এবং প্রকাশিত হয় ১৯৩৮ খ্রিষ্টাব্দে।</p>
    <p class="txt">১৫. <b class="calibre1">মধ্যমনিকায়</b> (১ম খণ্ড), এই বইটি প্রথম বাংলায় অনুবাদ করেন ড. বেণীমাধব বড়ুয়া এবং প্রকাশিত হয় ১৯৪০ খ্রিষ্টাব্দে যোগেন্দ্র-রূপসীবালা ট্রাস্ট হতে।</p>
    <p class="txt">১৬-১৮. <b class="calibre1">দীর্ঘনিকায়</b> (১ম, ২য় ও ৩য় খণ্ড), এই তিনটি বইটি প্রথম বাংলায় অনুবাদ করেন ভিক্ষু শীলভদ্র এবং প্রকাশিত হয় ১৯৪৭ খ্রিষ্টাব্দে। পরে দীর্ঘনিকায়ের প্রথম খণ্ড বইটি রাজগুরু ধর্মরত্ন মহাস্থবিরও অনুবাদ করে প্রকাশ করেন ১৯৬২ খ্রিষ্টাব্দে।</p>
    <p class="txt">১৯. <b class="calibre1">খুদ্দকপাঠ</b>, এই বইট প্রথম বাংলায় অনুবাদ করেন যৌথভাবে অধ্যাপক ধর্মজ্যোতি মহাস্থবির ও শ্রীনীলাম্বর বড়ুয়া এবং প্রকাশিত হয় ১৯৫৫ খ্রিষ্টাব্দে পালি বুক সোসাইটি হতে।</p>
    <p class="txt">২০. <b class="calibre1">প্রেতকাহিনি</b>, এই বইটি প্রথম বাংলায় অনুবাদ করেন শ্রীমৎ জিনবংশ মহাস্থবির এবং প্রকাশিত হয় ১৯৫৮ খ্রিষ্টাব্দে।</p>
    <p class="txt">২১. <b class="calibre1">থেরীগাথা</b>, এই বইটি প্রথম বাংলায় অনুবাদ করেন ভিক্ষু শীলভদ্র এবং কখন প্রকাশিত হয় সঠিকভাবে জানা যায় না। তবে আনুমানিক ১৯৫০ হতে ১৯৬০ সালের মধ্যে হতে পারে। পরে সাধনকমল চৌধুরীও বইটি অনুবাদ করেন এবং প্রকাশিত হয় ২০০৩ খ্রিষ্টাব্দে করুণা প্রকাশনী হতে।</p>
    <p class="txt">২২. <b class="calibre1">মধ্যমনিকায়</b> (২য় খণ্ড), এই বইটি প্রথম বাংলায় অনুবাদ করেন শ্রীমৎ ধর্মাধার মহাস্থবির এবং প্রকাশিত হয় ১৯৫৯ খ্রিষ্টাব্দে শ্রীত্রিপিটক প্রকাশনী প্রেস হতে।</p>
    <p class="txt">২৩. <b class="calibre1">পুদ্গল-প্রজ্ঞপ্তি</b>, এই বইটি প্রথম বাংলায় অনুবাদ করেন শ্রীমৎ জ্যোতিপাল মহাথেরো এবং প্রকাশিত হয় ১৯৬৩ খ্রিষ্টাব্দে।</p>
    <p class="txt">২৪. <b class="calibre1">নেত্তিপ্রকরণ</b>, এই বইটি প্রথম বাংলায় অনুবাদ করেন শ্রীমৎ শান্তরক্ষিত মহাস্থবির এবং প্রকাশিত হয় ১৯৮৫ খ্রিষ্টাব্দে।</p>
    <p class="txt">২৫. <b class="calibre1">চরিয়াপিটক</b>, এই বইটি প্রথম বাংলায় অনুবাদ করেন ডা. সিতাংশু বিকাশ বড়ুয়া এবং প্রকাশিত হয় ১৯৮৮ খ্রিষ্টাব্দে।</p>
    <p class="txt">২৬. <b class="calibre1">ধাতুকথা</b>, এই বইটি প্রথম বাংলায় অনুবাদ করেন ডা. সিতাংশু বিকাশ বড়ুয়া এবং প্রকাশিত হয় ১৯৯০ খ্রিষ্টাব্দে।</p>
    <p class="txt">২৭. <b class="calibre1">মধ্যমনিকায়</b> (৩য় খণ্ড), এই বইটি প্রথম বাংলায় অনুবাদ করেন ড. বিনয়েন্দ্রনাথ চৌধুরী এবং প্রকাশিত হয় ১৯৯৩ খ্রিষ্টাব্দে ধর্মাধার বৌদ্ধ গ্রন্থ প্রকাশনী হতে।</p>
    <p class="txt">২৮. <b class="calibre1">সংযুক্তনিকায়</b> (১ম খণ্ড), এই বইটি প্রথম বাংলায় অনুবাদ করেন শীলানন্দ ব্রহ্মচারী এবং প্রকাশিত হয় ১৯৯৪ খ্রিষ্টাব্দে ধর্মাধার বৌদ্ধ গ্রন্থ প্রকাশনী হতে।</p>
    <p class="txt">২৯. <b class="calibre1">অঙ্গুত্তরনিকায়</b> (১ম খণ্ড), এই বইটি প্রথম বাংলায় অনুবাদ করেন অধ্যাপক সুমঙ্গল বড়ুয়া এবং প্রকাশিত হয় ১৯৯৪ খ্রিষ্টাব্দে ধর্মাধার বৌদ্ধ গ্রন্থ প্রকাশনী হতে।</p>
    <p class="txt">৩০. <b class="calibre1">ইতিবুত্তক</b>, এই বইটি প্রথম বাংলায় অনুবাদ করেন ড. আশা দাস এবং প্রকাশিত হয় ১৯৯৫ খ্রিষ্টাব্দে বিদর্শনাচার্যা দীপা-মা ননীবালা ট্রাস্ট হতে।</p>
    <p class="txt">৩১. <b class="calibre1">সংযুক্তনিকায়</b> (২য় খণ্ড), এই বইটি প্রথম বাংলায় অনুবাদ করেন শীলানন্দ ব্রহ্মচারী এবং প্রকাশিত হয় ১৯৯৬ খ্রিষ্টাব্দে ধর্মাধার বৌদ্ধ গ্রন্থ প্রকাশনী হতে।</p>
    <p class="txt">৩২. <b class="calibre1">পট্ঠান</b> (১ম খণ্ড), এই বইটি প্রথম বাংলায় অনুবাদ করেন ড. সুকোমল চৌধুরী এবং প্রকাশিত হয় ১৯৯৭ খ্রিষ্টাব্দে ধর্মাধার বৌদ্ধ গ্রন্থ প্রকাশনী হতে।</p>
    <h3 class="block_21" id="calibre_link-14">দুই. ১৯৯৯-২০১৭ খ্রিষ্টাব্দে অনূদিত বইগুলোর তালিকা</h3>
    <p class="txt">১. <b class="calibre1">চূলবর্গ</b>, এই বইটি প্রথম বাংলায় অনুবাদ করেন ভদন্ত সত্যপ্রিয় মহাথের এবং প্রকাশিত হয় ২০০৩ খ্রিষ্টাব্দে বনভন্তে প্রকাশনী, রাজবন বিহার, রাঙামাটি হতে। পরে দ্বিতীয়বার এটি বাংলায় অনুবাদ করেন শ্রীমৎ ইন্দ্রগুপ্ত মহাস্থবির এবং প্রকাশিত হয় ২৫ আগস্ট ২০১৭ খ্রিষ্টাব্দে রাজবন বিহার, রাঙামাটি হতে।</p>
    <p class="txt">২. <b class="calibre1">ভিক্ষুণী-বিভঙ্গ</b>, এই বইটি প্রথম বাংলায় অনুবাদ করেন ভদন্ত প্রজ্ঞাবংশ মহাস্থবির এবং প্রকাশিত হয় ২০০৪ খ্রিষ্টাব্দে বনভন্তে প্রকাশনী, রাজবন বিহার, রাঙামাটি হতে।</p>
    <p class="txt">৩. <b class="calibre1">অঙ্গুত্তরনিকায়</b> (৪র্থ খণ্ড), এই বইটি প্রথম বাংলায় অনুবাদ করেন অধ্যাপক সুমঙ্গল বড়ুয়া এবং প্রকাশিত হয় ২০০৫ খ্রিষ্টাব্দে বনভন্তে প্রকাশনী, রাজবন বিহার, রাঙামাটি হতে।</p>
    <p class="txt">৪. <b class="calibre1">পাচিত্তিয়</b>, এই বইটি প্রথম বাংলায় অনুবাদ করেন করুণাবংশ ভিক্ষু এবং প্রকাশিত হয় ২০০৬ খ্রিষ্টাব্দে রাজবন বিহার, রাঙামাটি হতে।</p>
    <p class="txt">৫. <b class="calibre1">পারাজিকা</b>, এই বইটি প্রথম বাংলায় অনুবাদ করেন ভদন্ত বুদ্ধবংশ ভিক্ষু এবং প্রকাশিত হয় ২০০৭ খ্রিষ্টাব্দে রাজবন বিহার, রাঙামাটি হতে।</p>
    <p class="txt">৬. <b class="calibre1">পরিবার</b>, এই বইটি প্রথম বাংলায় অনুবাদ করেন ভদন্ত প্রজ্ঞাবংশ মহাস্থবির এবং প্রকাশিত হয় ২০০৮ খ্রিষ্টাব্দে বনভন্তে প্রকাশনী, রাজবন বিহার, রাঙামাটি হতে।</p>
    <p class="txt">৭. <b class="calibre1">অঙ্গুত্তরনিকায়</b> (৩য় খণ্ড), এই বইটিকে পঞ্চক নিপাত ও ষষ্ঠক নিপাত দুটি আলাদা বই আকারে অনুবাদ ও প্রকাশ করেন ভদন্ত প্রজ্ঞাদর্শী ভিক্ষু এবং প্রকাশিত হয় যথাক্রমে ২০০৮ ও ২০০৯ খ্রিষ্টাব্দে রাজবন বিহার, রাঙামাটি হতে।</p>
    <p class="txt">৮. <b class="calibre1">সংযুক্তনিকায়</b> (৪র্থ খণ্ড), এই বইটি প্রথম বাংলায় অনুবাদ করেন ভদন্ত জ্ঞানেন্দ্রিয় স্থবির এবং প্রকাশিত হয় ২০০৯ খ্রিষ্টাব্দে।</p>
    <p class="txt">৯. <b class="calibre1">সংযুক্তনিকায়</b> (৩য় খণ্ড), এই বইটি প্রথম বাংলায় অনুবাদ করেন যৌথভাবে ইন্দ্রগুপ্ত ভিক্ষু, সুমন ভিক্ষু, আদিকল্যাণ ভিক্ষু, সীবক ভিক্ষু ও রাহুল ভিক্ষু এবং প্রকাশিত হয় ২০১০ খ্রিষ্টাব্দে রাজবন বিহার, রাঙামাটি হতে।</p>
    <p class="txt">১০. <b class="calibre1">ধর্মসঙ্গণী</b>, এই বইটি প্রথম বাংলায় অনুবাদ করেন শ্রীমৎ শান্তরক্ষিত মহাস্থবির এবং প্রকাশিত হয় ২০১০ খ্রিষ্টাব্দে। পরে পুনরায় অনুবাদ করেন করুণাবংশ ভিক্ষু এবং প্রকাশিত হয় ২৫ আগস্ট ২০১৭ খ্রিষ্টাব্দে ত্রিপিটক পাবলিশিং সোসাইটি, বাংলাদেশ হতে।</p>
    <p class="txt">১১. <b class="calibre1">সংযুক্তনিকায়</b> (৫ম খণ্ড), এই বইটি প্রথম বাংলায় অনুবাদ করেন যৌথভাবে বঙ্গীস ভিক্ষু, অজিত ভিক্ষু ও প্রজ্ঞাদর্শী ভিক্ষু এবং প্রকাশিত হয় ২০১১ খ্রিষ্টাব্দে রাজবন বিহার, রাঙামাটি হতে।</p>
    <p class="txt">১২. <b class="calibre1">অঙ্গুত্তরনিকায়</b> (২য় খণ্ড), এই বইটি প্রথম বাংলায় অনুবাদ করেন যৌথভাবে ইন্দ্রগুপ্ত ভিক্ষু, সুমন ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু এবং প্রকাশিত হয় ২০১১ খ্রিষ্টাব্দে রাজবন বিহার, রাঙামাটি হতে।</p>
    <p class="txt">১৩. <b class="calibre1">অঙ্গুত্তরনিকায়</b> (৫ম খণ্ড), এই বইটি প্রথম বাংলায় অনুবাদ করেন ভদন্ত প্রজ্ঞাদর্শী ভিক্ষু এবং প্রকাশিত হয় ২০১১ খ্রিষ্টাব্দে রাজবন বিহার, রাঙামাটি হতে।</p>
    <p class="txt">১৪. <b class="calibre1">প্রতিসম্ভিদামার্গ</b>, এই বইটি প্রথম বাংলায় অনুবাদ করেন যৌথভাবে ইন্দ্রগুপ্ত ভিক্ষু, সুমন ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু এবং প্রকাশিত হয় ২০১২ খ্রিষ্টাব্দে রাজবন বিহার, রাঙামাটি হতে।</p>
    <p class="txt">১৫. <b class="calibre1">বিভঙ্গ</b>, এই বইটি প্রথম বাংলায় অনুবাদ করেন ভদন্ত জ্ঞানেন্দ্রিয় স্থবির এবং প্রকাশিত হয় ২০১২ খ্রিষ্টাব্দে।</p>
    <p class="txt">১৬-১৮. <b class="calibre1">যমক</b> (১ম, ২য় ও ৩য় খণ্ড), এই তিনটি বই প্রথম বাংলায় অনুবাদ করেন করুণাবংশ ভিক্ষু এবং প্রকাশিত হয় ২০১৩ খ্রিষ্টাব্দে রাজবন বিহার, রাঙামাটি হতে।</p>
    <p class="txt">১৯-২০. <b class="calibre1">অপদান</b> (১ম ও ২য় খণ্ড), এই দুটি বই প্রথম বাংলায় অনুবাদ করেন করুণাবংশ ভিক্ষু এবং প্রকাশিত হয় ২০১৪ খ্রিষ্টাব্দে ত্রিপিটক পাবলিশিং সোসাইটি, বাংলাদেশ হতে।</p>
    <p class="txt">২১. <b class="calibre1">মহানির্দেশ</b>, এই বইটি প্রথম বাংলায় অনুবাদ করেন যৌথভাবে ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু এবং প্রকাশিত হয় ২০১৪ খ্রিষ্টাব্দে ত্রিপিটক পাবলিশিং সোসাইটি, বাংলাদেশ হতে।</p>
    <p class="txt">২২. <b class="calibre1">চূলনির্দেশ</b>, এই বইটি প্রথম বাংলায় অনুবাদ করেন যৌথভাবে ইন্দ্রগুপ্ত ভিক্ষু, পূর্ণজ্যোতি ভিক্ষু, অজিত ভিক্ষু ও সীবক ভিক্ষু এবং প্রকাশিত হয় ২০১৫ খ্রিষ্টাব্দে ত্রিপিটক পাবলিশিং সোসাইটি, বাংলাদেশ হতে।</p>
    <p class="txt">২৩-২৬. <b class="calibre1">পট্ঠান</b> (২য়, ৩য়, ৪র্থ ও ৫ম খণ্ড), এই চারটি বইয়ের মধ্যে ২য় খণ্ডটি প্রথম অনুবাদ ও প্রকাশ করেন জ্ঞানেন্দ্রিয় ভিক্ষু ২০১৫ খ্রিষ্টাব্দের ফেব্রুয়ারি মাসে। তার তিন মাস পর একই বই বুদ্ধবংশ ভিক্ষু অনুবাদ ও প্রকাশ করেন ২০১৫ খ্রিষ্টাব্দের মে মাসে। এর পরের বছর পাঁচ খণ্ড পট্ঠানের সবকটি বই অনুবাদ ও প্রকাশ করেন ভদন্ত রাহুল ভিক্ষু এবং সেগুলো প্রকাশিত হয় ২০১৬ খ্রিষ্টাব্দে।</p>
    <p class="txt">২৭. <b class="calibre1">কথাবত্থু</b>, এই বইটি প্রথম বাংলায় অনুবাদ শেষ করেন জ্ঞানশান্ত ভিক্ষু ১১ সেপ্টেম্বর ২০১৬ খ্রিষ্টাব্দে। তবে প্রকাশিত হয় আরও প্রায় চার মাস পরে ৮ জানুয়ারি ২০১৭ পূজ্য বনভন্তের ৯৮তম জন্মদিন উপলক্ষ্যে। বইটি উজ্জ্বল বড়ুয়া বাসুও অনুবাদ করেন। অনুবাদের কাজ পরে শেষ হলেও বাসুর বইটি প্রকাশিত হয় জ্ঞানশান্ত ভিক্ষুর বইটির মাত্র নয় দিন আগে, ৩১ ডিসেম্বর ২০১৬ খ্রিষ্টাব্দে।</p>
    <p class="txt">২৮. <b class="calibre1">পিটকোপদেশ</b>, এই বইটি প্রথম বাংলায় অনুবাদ করেন ভদন্ত সম্বোধি ভিক্ষু এবং প্রকাশিত হয় ২০১৬ খ্রিষ্টাব্দে। পরে পুনরায় যৌথভাবে অনুবাদ করেন করুণাবংশ ভিক্ষু ও রাহুল ভিক্ষু এবং প্রকাশিত হয় ২৫ আগস্ট ২০১৭ খ্রিষ্টাব্দে ত্রিপিটক পাবলিশিং সোসাইটি, বাংলাদেশ হতে।</p>
    <p class="txt">উপরিউক্ত পরিসংখ্যান থেকে এটা দিবালোকের মতো পরিষ্কার যে পূর্ণাঙ্গ ত্রিপিটক অনুবাদ ও প্রকাশের ক্ষেত্রে পূজ্য বনভন্তের অবদান কতটা অপরিসীম। ১৯৯৯ পরবর্তী যে ২৮টি পিটকীয় বই অনূদিত হয়েছে সেগুলোর মধ্যে <i class="calibre2">চূলবর্গ, ভিক্ষুণী-বিভঙ্গ, পরিবার, অঙ্গুত্তরনিকায় (৪র্থ খণ্ড), সংযুক্তনিকায় (৪র্থ খণ্ড) </i>ও <i class="calibre2">বিভঙ্গ, </i>এই ৬টি বই ছাড়া বাকি ২২টি বই অনুবাদ করেছেন পূজ্য বনভন্তের শিষ্যরাই। উক্ত ৬টি বইয়ের ক্ষেত্রেও প্রকাশ করে দেওয়া বা বইটি অনুবাদের জন্য উৎসাহ যোগানো থেকে শুরু করে নানান ক্ষেত্রে কোনো-না-কোনোভাবে পূজ্য বনভন্তে ও তাঁর শিষ্যদের সাগ্রহ, উদার ও আন্তরিক সহযোগিতা সব সময় ছিল। উপরন্তু, আগে অনূদিত হয়েছে এমন কিছু বইও পুনরায় অনুবাদ করেছেন পূজ্য বনভন্তের শিষ্যরা; যেমন : (১) খুদ্দকপাঠ, (২) সংযুক্তনিকায় (১ম ও ২য় খণ্ড), (৩) ধর্মসঙ্গণী, (৪) চূলবর্গ ও (৫) পট্ঠান (১ম খণ্ড)। </p>
    <p class="txt"><span>বেশ কয়েকটি অর্থকথাও পূজ্য বনভন্তের শিষ্যদের দ্বারা অনূদিত হয়েছে; যেমন : (১) থেরীগাথা অর্থকথা, (২) পারাজিকা অর্থকথা (১ম খণ্ড), (৩) বিমানকাহিনি অর্থকথা, (৪) প্রেতকাহিনি অর্থকথা। সেই ২০০১ সালে পূজ্য বনভন্তের উৎসাহে জীবনের প্রথম বই হিসেবে </span><span>মহাসতিপট্ঠানসুত্ত অট্ঠকথা </span><span> বাংলায় অনুবাদ করেন পণ্ডিতপ্রবর পূজ্য প্রজ্ঞাবংশ মহাস্থবির মহোদয়। পূজ্য বনভন্তের প্রতি কৃতজ্ঞতা জানিয়ে তিনি তার </span><span>‘</span><span>গ্রন্থকারের কথা ও পটভূমি</span><span>’</span><span>তে লেখেন এভাবে : </span><span>“</span><span>পালি ত্রিপিটক সাহিত্যের অনুবাদে </span><span>‘</span><span>মহাসতিপট্ঠানসুত্ত অট্ঠকথা</span><span>’</span><span>র অনুবাদ আমার জীবনে অনুবাদ সাহিত্যের প্রথম ফসল। এ প্রয়াসে আমি এত ভাগ্যবান যে, এই অনুবাদের পাণ্ডুলিপি... পরম পূজ্য শ্রাবকবুদ্ধ বনভন্তের হাতে প্রথম অর্পিত হলো। তিনি ইহার আদ্যোপান্ত পাঠ করে যেভাবে প্রসন্ন অনুমোদন দান করেন তাতে আমার উভয়ের সমস্ত শ্রম যেন পরম সার্থকতায় ভরে উঠল। তাই সকৃতজ্ঞ বন্দনা জানাই মহাকারুণিক বুদ্ধ তথাগত এবং শ্রাবকবুদ্ধ বনভন্তের প্রতি।...</span><span>”</span><span> </span></p>
    <div class="sub_title" id="calibre_link-15">২. আজন্ম পাঠক বনভন্তে</div>
    <p class="txt">এখন আমরা পূজ্য বনভন্তের একান্ত ব্যক্তিগত একটি দিক নিয়ে আলোচনা করবো। একদম ছোটবেলা থেকেই বনভন্তে ছিলেন নিষ্ঠাবান সিরিয়াস এক পাঠক। আমরা যদি একটু তাঁর জীবনের দিকে দৃকপাত করি তাহলে দেখতে পাই, গৃহীজীবনে তিনি খুব বেশি অ্যাকাডেমিক লেখাপড়া করেননি। তিনি মিডল ইংলিশ স্কুলের ক্লাস ফোর পর্যন্ত পড়েন মাত্র। প্রথাগত শিক্ষার প্রতি তাঁর তেমন কোনো আগ্রহই ছিল না। তাই এর চেয়ে বেশি পড়া হয়ে ওঠেনি তাঁর। তবে সেই ছেলেবেলা থেকে বৈরাগ্যমূলক ধর্মীয় বইপত্রসহ সাহিত্য, জ্ঞানবিজ্ঞানের নানান বইপত্রের প্রতি তাঁর আকর্ষণ ছিল প্রবল। সেজন্য তিনি স্কুলের প্রথাগত শিক্ষা ছেড়ে দিলেও সেসব বইপত্র পড়া থামিয়ে দেননি কখনোই। </p>
    <p class="txt">তাঁর স্মৃতিশক্তি ছিল অত্যন্ত তীক্ষ্ণ। এককথায় অসাধারণ। সেই বুড়ো বয়সেও আমরা দেখেছি, গৃহীজীবনে পড়া বইয়ের কোনো বিশেষ ডায়ালগ, গাথা, কবিতার অংশবিশেষ অথবা তার দেখা কোনো এক অসাধারণ যাত্রাপালার অসাধারণ সব ডায়ালগ হুবহু কেমন অবলীলায় গড়গড় করে মুখস্ত বলে যাচ্ছেন। ৮০/৯০ বছরের বয়স্ক ব্যক্তির মুখ থেকে এমন কিছু শুনতে পেলে বিস্ময়ে থ হয়ে যাওয়া ছাড়া আর কোনো উপায় থাকে না। অনেক বছর আগে পূজ্য বনভন্তে কেমন সিরিয়াস পাঠক ছিলেন সেটি চাক্ষুষ দেখার সৌভাগ্য আমার হয়নি, কিন্তু বুড়ো বয়সে আমি দেখেছি। কোনো একটি ধর্মীয় বই পড়া শুরু করলে সেই বইটির মাঝে এমনভাবে ডুবে যেতেন আশেপাশে কী ঘটছে না ঘটছে সেদিকে বিন্দুমাত্র খেয়ালই হতো না তাঁর। এমনকি কাছে গিয়ে পায়ে ধরে বন্দনা করতে চাইলেও অনেক সময় সামান্য বিরক্ত হতেন। আমার জীবনে দেখা সবচেয়ে মনোযোগী পাঠক হচ্ছেন পূজ্য বনভন্তে। আমি তাঁর মতো নিষ্ঠাবান, একাগ্র ও সিরিয়াস পাঠক খুব বেশি দেখিনি, এটুকু অন্তত হলফ করে বলতে পারি। আমার মনে হয়, এই প্রচণ্ড রকমের গ্রন্থপ্রীতি পূজ্য বনভন্তের সেই ১৯৪৯ খ্রিষ্টাব্দে সম্পূর্ণ প্রতিকূল পরিবেশে বাড়িঘর, মা-বাবা-ভাই-বোন-আত্মীয়স্বজন সবাইকে ছেড়ে কষ্টকর ত্যাগময় প্রব্রজ্যাজীবনের প্রতি আগ্রহী হয়ে ওঠার পেছনে এবং পরবর্তীকালে পালি শিখতে ও ত্রিপিটক অনুবাদে শিষ্যদের উৎসাহিত করার পেছনে বেশ অবদান রেখেছিল, এতে কোনো সন্দেহ নেই।</p>
    <div class="sub_title" id="calibre_link-16">৩. পালি ও ত্রিপিটক শিক্ষায় নিরন্তর উৎসাহদাতা বনভন্তে</div>
    <p class="txt"><span>সেই ১৯৪৯ খ্রিষ্টাব্দে প্রব্রজ্যা নেওয়ার পর জীবনের প্রথম ২১টি বছর তিনি ছিলেন একাকী শ্বাপদসংকুল গহীন অরণ্যে আত্মমুক্তির জন্য কঠোর ধ্যানসাধনায় নিমগ্ন। তারপর ১৯৭১ খ্রিষ্টাব্দে লংগদুর তিনটিলায় আসার পর ধীরে ধীরে তিনি সদ্ধর্মপ্রচারে আত্মনিয়োগ করেছিলেন। এ সময় তিনি তাঁর শিষ্যদের আত্মদমন, চিত্তদমন ও ইন্দ্রিয়দমন করতেই বেশি উৎসাহিত করতেন। ব্রহ্মচর্য অনুশীলনের জন্য ন্যূনতম যে বিষয়গুলো জানা দরকার সেগুলো জেনে নিয়ে তারপর গহীন জঙ্গলে গিয়ে নীরবে নিভৃতে ধ্যানসাধনা অনুশীলন করতেই তিনি শিষ্যদের বেশি উৎসাহিত করতেন। মোটামুটি শিষ্যদের প্রতি তাঁর উপদেশ ছিল এরকম : </span><span>“</span><span>আত্মোৎকোর্ষ সাধনার চরম লক্ষ্য। আত্মোৎকোর্ষ মানে হচ্ছে আপন উন্নতি, আপন শ্রেষ্ঠত্ব অর্জন। শীলবিনয় কঠোরভাবে মেনে চলতে হবে। টাকাপয়সা ধরতে পারবে না, মেয়েদের স্পর্শ করতে পারবে না, মানুষের সঙ্গে ব্যাপক সংসর্গ ত্যাগ করতে হবে। মানুষ, স্ত্রী-পুরুষ, সত্ত্ব-আত্মা, এসব ধারণা ত্যাগ করতে হবে। মনের মাঝে এসব ধারণা পুষে রাখলে তোমাদের মন সুখ করতে চাইবে, ভোগ করতে চাইবে। কাজেই তখন নির্বাণ যেতে পারবে না। নির্বাণ যেতে আঘাতপ্রাপ্ত কাংসের ন্যায় নীরব থাকতে হবে। সারাটা দিন আজেবাজে গল্পগুজব করে করে কাটিয়ে দিয়ে, তারপর সারাটা রাত বেঘোরে ঘুমিয়ে কাটিয়ে দিলে তোমরা কবে সংসারদুঃখ হতে মুক্ত হবে! কাজেই তোমাদের আপন মুক্তির জন্য উদ্যমশীল হতে হবে। বুদ্ধ বলেছেন, আমি উপদেষ্টা মাত্র, উদ্যম তোমাকেই করতে হবে।...</span><span>”</span><span> ইত্যাদি। এভাবে সে-সময় তিনি মূলত আত্মমুক্তির উদ্দেশেই শিষ্যদের উপদেশ দিতেন।</span></p>
    <p class="txt">দীর্ঘ প্রায় তিন দশক পর ২০০০ সালের দিকে তিনি আস্তে আস্তে শিষ্যদের পালি শিখতে ও অননূদিত পিটকীয় বইগুলো বাংলায় অনুবাদ করতে উৎসাহ দিতে থাকেন। মূলত ১৯৯৬ সাল থেকে ২০০১ সাল পর্যন্ত এই পাঁচ বছরে বেশ কিছু আপাতমূল্যহীন কিন্তু সুদূরপ্রসারী ছোটখাটো ঘটনা ঘটে যার ফলে পূজ্য বনভন্তে পালি শেখার ও অননূদিত পিটকীয় বইগুলো বাংলায় অনুবাদ করার গুরুত্ব ও প্রয়োজনীয়তা গভীরভাবে উপলব্ধি করেছিলেন এবং শেষ পর্যন্ত সেদিকে মনোযোগী হয়েছিলেন। আমি একে একে সেগুলো তুলে ধরার চেষ্টা করছি।</p>
    <p class="txt">এক. ১৯৯৮ সালের মাঝামাঝি নাগাদ থাইল্যান্ডের মহিদুল বিশ্ববিদ্যালয় কর্তৃক প্রকাশিত সমগ্র ত্রিপিটকের একটি সিডি থাইল্যান্ডের মহামান্য রাজা ভূমিবল আনন্দ বিহারের অধ্যক্ষ প্রজ্ঞানন্দ মহাস্থবিরের মাধ্যমে পূজ্য বনভন্তেকে দান করেন। রাজবন বিহারে কোনো কম্পিউটার না থাকায় সেই সিডিটি পূজ্য বনভন্তে প্রজ্ঞাসাধনা প্রকাশনীকে প্রদান করেন রোমান হরফে ত্রিপিটক ও অট্ঠকথার বইগুলো প্রিন্ট আউট করে বের করার জন্য।</p>
    <p class="txt">দুই. ১৯৯৯ সালের প্রথমদিকে তৎকালীন পার্বত্য চট্টগ্রাম বিষয়ক মন্ত্রণালয়ের মন্ত্রী বাবু কল্পরঞ্জন চাকমা ব্যক্তিগতভাবে পূজ্য বনভন্তেকে প্রথম একটি ডেস্কটপ কম্পিউটার ও একটি প্রিন্টার দান করেন। তারপর রাজবন বিহার থেকেও ভিক্ষুসংঘ ত্রিপিটক ও অট্ঠকথার বইগুলো প্রিন্ট আউট করে বের করা শুরু করেন। ফলে পালি ত্রিপিটক ও অট্ঠকথার বইগুলো রোমান হরফে ছাপানোর কাজ দ্রুততর হয়।</p>
    <p class="txt">তিন. ২০০১ সালের একদম শেষদিকে কম্পিউটার ইঞ্জিনিয়ার তপনালো খীসা প্রোগ্রামিং-এর মাধ্যমে বিপস্সনা রিসার্চ ইনস্টিটিউট কর্তৃক প্রকাশিত ষষ্ঠ সঙ্গায়নের ত্রিপিটক সিডির সমগ্র পালি ত্রিপিটক হিন্দি হরফ থেকে বাংলা হরফে রূপান্তর করতে সক্ষম হন। তারপর থেকে প্রথমবারের মতো বাংলা হরফে পালি ত্রিপিটক ও অট্ঠকথার বইগুলো পূর্ণোদ্যমে ছাপানোর কাজ শুরু হয়।</p>
    <p class="txt"><span>চার. আধুনিক শিক্ষায় উচ্চশিক্ষিত, বাংলা ও পালি সাহিত্যে মাস্টার্স পাস তার মানে ডবল মাস্টার্স ডিগ্রিধারী, বাংলাদেশ সংঘরাজ ভিক্ষু মহাসভার সুযোগ্য মহাসচিব (প্রাক্তন), পণ্ডিতপ্রবর ভদন্ত প্রজ্ঞাবংশ মহাস্থবির মহোদয় ১৯৯৬ সালের বর্ষাবাস শুরুর মাত্র দিনকয়েক আগে পূজ্য বনভন্তের পবিত্র সান্নিধ্যে কিছুদিন থাকার জন্য রাঙামাটি রাজবন বিহারে আসেন। বর্ষাবাস শেষে তিনি প্রথমে বাঘাইছড়ি উপজেলার সরোয়াতলির গহীন অরণ্যে কিছুদিন অবস্থান করেন। এরপর তিনি রাঙামাটি রাজবন বিহারসহ কাটাছড়ি অরণ্য কুটিরে ও বেতবুনিয়া অভয়ারণ্য ধ্যানকেন্দ্রে অবস্থান করেন। তিনি পূজ্য বনভন্তের পবিত্র সান্নিধ্যে ১৯৯৬-২০০৩ পর্যন্ত দীর্ঘ প্রায় ৭ বছর অবস্থান করেন। মাঝখানে ১৯৯৯ সালের একদম শেষদিকে পূজ্য বনভন্তের অনুরোধে ও নির্দেশে তিনি </span><span>‘</span><span>মহাসতিপট্ঠানসুত্ত অট্ঠকথা</span><span>’</span><span> বইটি পালি হতে বাংলায় অনুবাদে হাত দেন এবং সফলতার সঙ্গে অনুবাদ শেষ করেন ২৩ আগস্ট ২০০০ সালে। এটিই ছিল তার জীবনের প্রথম অনুবাদ। পরে তিনি পূজ্য বনভন্তের নির্দেশে আরও বেশ কয়েকটি পিটকীয় বই অনুবাদ করেন।</span></p>
    <p class="txt"><span>উপরিউক্ত চারটি ঘটনাকে আপাতদৃষ্টিতে বিচ্ছিন্ন ঘটনা বলে মনে হলেও প্রত্যেকটি ঘটনাই পূজ্য বনভন্তেকে পালি শিক্ষা ও বাংলায় পূর্ণাঙ্গ ত্রিপিটক অনূদিত হওয়ার গুরুত্ব ও প্রয়োজনীয়তা উপলব্ধিতে বেশ সাহায্য করেছিল, সন্দেহ নেই। তবে তন্মধ্যে শেষোক্ত ঘটনাটি অর্থাৎ পূজ্য প্রজ্ঞাবংশ ভন্তে </span><span>‘</span><span>মহাসতিপট্ঠানসুত্ত অট্ঠকথা</span><span>’</span><span> বইটি সাফল্যের সঙ্গে অনুবাদ করতে পারাটাই বোধহয় পূজ্য বনভন্তের কাছে সবচেয়ে উৎসাহব্যঞ্জক ছিল। কারণ, বাংলাদেশের মাটিতে তখন পালি ভাষা জানা ব্যক্তির প্রচণ্ড রকম অভাব। বলা যায়, এদেশে পালি নামক বুদ্ধমুখনিঃসৃত পবিত্র ভাষাটি তখন আইসিইউতে কোমায় ছিল। তাই পূজ্য প্রজ্ঞাবংশ ভন্তে এই যে সফলভাবে অনুবাদ করতে পেরেছেন সেটি পূজ্য বনভন্তের চোখে ক্ষীণ হলেও আশার আলো জ্বালিয়ে দিতে পেরেছিল। এতে করে কোমায় থাকা পালি ভাষাটির জেগে ওঠার ক্ষীণ আশা দেখা দিয়েছিল।</span></p>
    <p class="txt"><span>তারপর থেকে পূজ্য বনভন্তে শিষ্যদের নিরন্তর উৎসাহ জোগাতে থাকেন পালি ভাষা শেখার জন্য ও অননূদিত পিটকীয় বইগুলো বাংলায় অনুবাদ করার জন্য। পূজ্য বনভন্তের শিষ্যদের মধ্যে আমি ও বুদ্ধবংশ ভন্তে (বর্তমানে অজয় বড়ুয়া) এই দুজনে প্রথম পালি শিখতে শুরু করি ২০০১ সালে পূজ্য প্রজ্ঞাবংশ ভন্তের কাছে রাজবন বিহারে। অনেক কাঠখড় পুড়িয়ে, অনেক চড়াই-উতরাই পেরিয়ে ২০০৪ সালের একদম শেষদিকে পালি শিক্ষা শেষ করি গহিরার অঙ্কুরিঘোনা মহাশ্মশান ভাবনাকেন্দ্রে। শিক্ষা শেষ হওয়ার সঙ্গে সঙ্গে আমি </span><span>‘</span><span>পাচিত্তিয়</span><span>’</span><span> এবং বুদ্ধবংশ ভন্তে </span><span>‘</span><span>পারাজিকা</span><span>’</span><span> বইদুটি অনুবাদ শুরু করে দিই শিক্ষাগুরুর পরামর্শে। বছর দেড়েকের মধ্যেই আমরা দুজনে উক্ত দুটি বইয়ের অনুবাদ সম্পন্ন করি এবং প্রকাশও করে ফেলি। তারপর আমাদের দেখাদেখি শ্রদ্ধেয় ইন্দ্রগুপ্ত ভন্তে প্রমুখ বনভন্তের শিষ্য আরও অনেকে পূজ্য প্রজ্ঞাবংশ ভন্তের কাছ থেকে পালি শেখেন। তার মধ্য থেকে বেশ কয়েকজন অনুবাদ করার মতো যোগ্যতাও অর্জন করেন এবং পরে কেউ কেউ অনুবাদও করেন। বর্তমানে আমি নিজে বাঘাইছড়ির নলবনিয়া আর্য বনভাবনা &zwj;কুটিরে নয়জন ভিক্ষুকে পালি শেখাচ্ছি। আগেও অনেককে শিখিয়েছি। এভাবেই মূলত পূজ্য বনভন্তের শিষ্যদের মধ্যে ধীরে ধীরে পালি শিক্ষার প্রসার ঘটে এবং বনভন্তের শিষ্যরা অননূদিত বইগুলো অনুবাদ করে বাংলায় পূর্ণাঙ্গ ত্রিপিটক অনুবাদে গুরুত্বপূর্ণ অবদান রাখেন। ইদানিং বনভন্তের শিষ্যদের দেখাদেখি সমতলের বড়ুয়া ভিক্ষু ও পার্বত্য ভিক্ষুদের মাঝেও পালি শেখার ক্ষীণ আগ্রহ লক্ষ করা যাচ্ছে। কেউ কেউ অবশ্য ইতোমধ্যেই পালি ভাষাটুকু আয়ত্ত করে ফেলেছেন। দুয়েকজন তো দুয়েকটি বই অনুবাদও করেছেন। এভাবেই পূজ্য বনভন্তের উৎসাহ-উদ্দীপনায় ও আশীর্বাদে এবং পূজ্য প্রজ্ঞাবংশ ভন্তের শাসনদরদী আন্তরিক চেষ্টায় এদেশের মাটিতে দীর্ঘদিন ধরে ঘুমন্ত পালি ভাষাটিকে নবউদ্যোমে জাগিয়ে তোলা সম্ভব হয়েছে। বিগত শতাব্দীর একদম শেষদিকে এই দুজন মহান ভিক্ষুর সুন্দর সমন্বয় না ঘটলে আমার মনে হয় পালি ভাষাটি এদেশে আরও বহুদিন গভীর ঘুমে আচ্ছন্ন থাকত, এতে কোনো সন্দেহ নেই।</span></p>
    <div class="sub_title" id="calibre_link-17">৪. রাজবন অফসেট প্রেস প্রতিষ্ঠা</div>
    <p class="txt"><span>এদেশে বুদ্ধের শাসন প্রচার-প্রসার ও সুরক্ষাকল্পে পূজ্য বনভন্তে যেসব পদক্ষেপ হাতে নেওয়ার কথা তাঁর ধর্মদেশনায় বলতেন তন্মধ্যে একটি হচ্ছে আধুনিক প্রিন্টিং প্রেস প্রতিষ্ঠা। তাঁরই উৎসাহে পূজ্য বনভন্তের শিষ্য ও ভক্ত-অনুরাগী উপাসক-উপাসিকাদের সমন্বিত প্রচেষ্টায় প্রায় ৭ লক্ষ টাকা ব্যয়ে ২০০৪ সালের ২৯ জুলাই পূজ্য বনভন্তের দীর্ঘদিনের লালিত স্বপ্ন বাস্তবায়নকল্পে </span><span>‘</span><span>রাজবন অফসেট প্রেস</span><span>’</span><span> প্রতিষ্ঠা করা হয়। এদেশের কোনো বৌদ্ধ বিহারে এটিই প্রথম এবং একমাত্র আধুনিক প্রিন্টিং প্রেস। এর আগে অগ্রমহাপণ্ডিত ভদন্ত প্রজ্ঞালোক মহাস্থবির মহোদয় </span><span>‘</span><span>বৌদ্ধ মিশন প্রেস</span><span>’</span><span> প্রতিষ্ঠা করেছিলেন বটে, কিন্তু সেটি এদেশের মাটিতে নয়, বার্মার রেঙ্গুনে।</span></p>
    <p class="txt">২০০৪ সালের মাঝামাঝি নাগাদ প্রেসটি প্রতিষ্ঠা করার পর এখান থেকে পূজ্য বনভন্তের উৎসাহে এবং তার শিষ্যদের আন্তরিক উদ্যোগে ও প্রচেষ্টায় পবিত্র ত্রিপিটকের মূল খণ্ডসহ নতুন-পুরোনো শত শত মূল্যবান ও গুরুত্বপূর্ণ ধর্মীয় বইয়ের হাজার হাজার কপি ছাপা ও সারা দেশের বিভিন্ন অঞ্চলে বিতরণ করা হয়েছে। সংকলিত ও অনূদিত নতুন নতুন বইয়ের পাশাপাশি ইতিহাসের অতলে হারিয়ে যেতে বসা বিলুপ্তপ্রায়, অথচ অত্যন্ত মূল্যবান ও গুরুত্বপূর্ণ কিছু কিছু বই পূজ্য বনভন্তের নির্দেশেই এ প্রেস থেকে হাজার হাজার কপি ছাপিয়ে পুনর্জীবন দান করা হয়; যেমন : ডা. সুবলচন্দ্র বড়ুয়া বিরচিত <i class="calibre2">শান্তিপদ ও প্রজ্ঞাদর্শন, </i>ড. বেণীমাধব বড়ুয়া অনূদিত <i class="calibre2">মহাসতিপট্ঠান সুত্তন্ত, </i>ভদন্ত প্রজ্ঞালোক মহাস্থবিবের <i class="calibre2">মিলিন্দ-প্রশ্ন, বুদ্ধবাদ, লোকনীতি, বুদ্ধের যোগনীতি, মহাসতিপট্ঠান ভাবনা, আর্যসত্য পরিচয়, </i>শ্রীবীরেন্দ্রলাল মুৎসুদ্দীর <i class="calibre2">প্রতীত্যসমুৎপাদ নীতি, অভিধর্মার্থ-সংগ্রহ, </i>শ্রীমৎ জিনবংশ মহাস্থবিরের <i class="calibre2">সূত্র সংগ্রহ </i>সহ প্রভৃতি আরও অনেক বই। আমার মনে হয়, পূজ্য বনভন্তের হাতে পড়ে ড. বেণীমাধব বড়ুয়ার <i class="calibre2">মহাসতিপট্ঠান সুত্তন্ত </i>বইটি যেভাবে তার যোগ্য মূল্যায়ন পেয়েছে, এর আগে কখনোই কারো কাছে সেভাবে মূল্যায়িত হয়নি। এক কথায় পূজ্য বনভন্তেই এদেশের ধ্যানী ও সাধারণ বৌদ্ধ উপাসক-উপাসিকাদের কাছে বইটিকে জনপ্রিয় ও গুরুত্বপূর্ণ করে তুলেছিলেন। বইটির অসংখ্যবার মুদ্রণ, পুনর্মুদ্রণই তার উজ্জ্বল প্রমাণ। ড. বেণীমাধব বড়ুয়ার সেই বইটি এখন ধর্মপ্রাণ ব্যক্তি ও ধ্যানীদের মুখে মুখে ফেরে। </p>
    <p class="txt">পূজ্য বনভন্তের দীর্ঘদিনের লালিত স্বপ্ন বাংলায় প্রথম পূর্ণাঙ্গ ত্রিপিটকও এ প্রেস থেকেই ছাপা হয়েছে। সন্দেহ নেই, রাজবন বিহারে এ প্রেসটি প্রতিষ্ঠা করার কারণেই পূর্ণাঙ্গ ত্রিপিটক ছাপানোর মতো বিরাট ও ব্যয়বহুল একটি প্রকল্প খুব সুন্দরভাবে ও তুলনামূলক কম খরচে সম্পন্ন করা সম্ভব হয়েছে। তাই এখন আর এ কথা বলার অপেক্ষা রাখে না যে, পূজ্য বনভন্তের স্বপ্নের রাজবন অফসেট প্রেসটি শত শত গুরুত্বপূর্ণ ধর্মীয় বই হাজার হাজার কপি ছাপিয়ে এদেশে বুদ্ধধর্মের প্রচার-প্রসারে গুরুত্বপূর্ণ ও অসামান্য অবদান রাখতে সক্ষম হয়েছে এবং আশা করি ভবিষ্যতেও এ ধারা অব্যাহত থাকবে।</p>
    <div class="sub_title" id="calibre_link-18">৫. বনভন্তে পালি স্কুল অ্যান্ড কলেজ প্রতিষ্ঠা</div>
    <p class="txt">এদেশে পালি শিক্ষা ও ত্রিপিটক শিক্ষার গুরুত্ব ও প্রয়োজনীয়তা তুলে ধরে পূজ্য বনভন্তে বলতেন, এদেশে পালি কলেজ প্রতিষ্ঠা করতে হবে। সেখানে ভিক্ষু-শ্রামণদের পালি শেখাতে হবে পাঁচ বছর। সূত্র পাঁচ বছর, বিনয় পাঁচ বছর ও অভিধর্ম পাঁচ বছর শেখাতে হবে। এভাবেই এদেশে বুদ্ধের শাসনকে সুরক্ষা ও শ্রীবৃদ্ধি করা যাবে। পালি না শিখলে, ত্রিপিটক অধ্যয়ন না করলে কিছুতেই এদেশে বুদ্ধের শাসনকে টিকিয়ে রাখা যাবে না।</p>
    <p class="txt"><span>পূজ্য বনভন্তের এই মহান স্বপ্নকে বাস্তব রূপদানের লক্ষ্যে তৎকালীন প্রতিমন্ত্রী বাবু দীপঙ্কর তালুকদারের ঐকান্তিক প্রচেষ্টায়, প্রধানমন্ত্রী শেখ হাসিনার সরাসরি অনুমোদনক্রমে ১৯ মার্চ ২০১৯ খ্রিষ্টাব্দে একটি পালি কলেজ নির্মাণের ভিত্তিপ্রস্তর স্থাপন করা হয়। প্রধানমন্ত্রী শেখ হাসিনার সরাসরি নির্দেশে ৩ কোটি টাকা বরাদ্দ দেওয়া হয়। বেশ কয়েক বছর পর নির্মাণকাজ শেষে ৩০ জুলাই ২০১৫ খ্রিষ্টাব্দে পূজ্য বনভন্তের তৃতীয় পরিনির্বাণ বার্ষিকীতে উদ্বোধন করা হয়। ইতিহাস ঘেঁটে যতটুকু জানা যায়, এদেশের বিভিন্ন বৌদ্ধ বিহারে পালি টোল স্থাপন শুরু হয়েছে আজ থেকে প্রায় দেড়শো বছর আগে। কিন্তু এ পর্যন্ত এদেশের কোনো বিহারেই পালি কলেজ স্থাপিত হয়নি। সেদিক থেকে রাজবন বিহারের এই </span><span>‘</span><span>বনভন্তে পালি স্কুল অ্যান্ড কলেজ</span><span>’</span><span>টিকে এদেশের সাম্প্রতিক ইতিহাসে প্রথম বলা যায়। </span></p>
    <p class="txt">অভিজ্ঞ ধর্মপ্রাণ মানুষদের প্রত্যাশা, এই পালি কলেজটি চালু করার মাধ্যমে এদেশে আবার নতুন করে পালি শিক্ষার বিস্তার ঘটবে। ত্রিপিটক শিক্ষার প্রসার ঘটবে। এদেশে প্রকৃত থেরবাদী বুদ্ধধর্মের উন্নতি-শ্রীবৃদ্ধি, সুরক্ষা ও স্থিতিকল্পে অসামান্য অবদান রাখবে এই পালি কলেজ। সেই লক্ষ্যে উদ্বোধনের পরপরই বেশ উৎসাহের সঙ্গে পালি ও অভিধর্ম বিষয়ে পাঠদান শুরু করেছিলাম আমি ও সীবক ভিক্ষু। বিচিত্র কারণে সেই পাঠদান অব্যাহত রাখা সম্ভব হয়নি। উদ্বোধনের তিন বছর অতিবাহিত হলেও এখনো পালি ও ত্রিপিটক শিক্ষার পাঠদান ঠিকমতো শুরু করাই হয়ে ওঠেনি। তাই পূজ্য বনভন্তের স্বপ্নের পালি কলেজটির অবকাঠামো নির্মাণ শেষ হলেও এখনো বলতে গেলে সেই অর্থে এটি এদেশে পালি ও ত্রিপিটক শিক্ষা প্রচার-প্রসারের ক্ষেত্রে কোনো অবদানই রাখতে পারছে না। বিষয়টি যুগপৎ অপ্রত্যাশিত ও অত্যন্ত দুঃখজনক।</p>
    <p class="txt">আশা করি, সংশ্লিষ্ট কর্তৃপক্ষ যত তাড়াতাড়ি সম্ভব পালি কলেজটি চালু করার কার্যকর উদ্যোগ গ্রহণ করবে, যাতে করে এদেশে পালি ও ত্রিপিটক শিক্ষার ক্ষেত্রে প্রত্যাশিত অবদান রাখতে পারে এবং দূর ভবিষ্যতে নালন্দা, বিক্রমশীলার মতো আদর্শ বৌদ্ধ বিদ্যাপীঠে পরিণত হতে পারে।</p>
    <p class="txt">আমার এই প্রবন্ধটি শুরু করেছিলাম স্বপ্নের কথা দিয়ে। আসলেই বাংলায় পূর্ণাঙ্গ প্রকাশ করার স্বপ্ন এর আগে অনেকেই দেখেছিলেন। তন্মধ্যে বোধহয় অগ্রমহাপণ্ডিত প্রজ্ঞালোক মহাস্থবির মহোদয়ই একমাত্র পূর্ণাঙ্গ ত্রিপিটক বাংলায় প্রকাশের জন্য সবচেয়ে বড়ো উদ্যোগ হাতে নিয়েছিলেন। অনেক দূর পর্যন্ত এগিয়েও গিয়েছিলেন। আরও অনেকে হয়তো স্বপ্ন দেখেছেন, উদ্যোগও হয়তো হাতে নিয়েছেন, কিন্তু তাদের সেসব উদ্যোগ অঙ্কুরেই নষ্ট হয়ে গেছে। দীর্ঘ বছর পরে হলেও পূজ্য বনভন্তে বাংলায় পূর্ণাঙ্গ ত্রিপিটকের স্বপ্ন দেখেছেন। সেভাবে উদ্যোগী হতে শিষ্যদের ও উপাসক-উপাসিকাদের উৎসাহিত করেছেন। তাঁর শিষ্যসংঘ ও উপাসক-উপাসিকারা পূজ্য বনভন্তের স্বপ্ন বাস্তবায়নে উদ্যোগী হয়েছেন। সেই লক্ষ্যে আধুনিক অফসেট প্রেস প্রতিষ্ঠা করেছেন, যেমনটি করেছিলেন অগ্রমহাপণ্ডিত প্রজ্ঞালোক মহাস্থবির। রাজবন বিহারে পালি কলেজ প্রতিষ্ঠা করেছেন। স্বপ্ন পূরণের জন্য যা যা উদ্যোগ হাতে নেওয়া প্রয়োজন সম্ভব সব ধরনের উদ্যোগই হাতে নিয়েছেন। শেষে ২০১৭ সালের ২৫ আগস্ট ঐতিহ্যবাহী পুণ্যতীর্থ রাজবন বিহারে বহু প্রতীক্ষিত স্বপ্নের সৌধটি গড়ে তোলা সম্ভব হয়েছে, প্রথমবারের মতো বাংলায় পূর্ণাঙ্গ ত্রিপিটক প্রকাশ করা সম্ভব হয়েছে।</p>
    <p class="txt">উপরিউক্ত দীর্ঘ আলোচনা থেকে এখন এ কথা অস্বীকার করবার উপায় নেই যে, এমন মহান ও ঐতিহাসিক একটি অর্জনের পেছনে পূজ্য বনভন্তের প্রত্যক্ষ ও পরোক্ষ অবদান ছিল অসামান্য, অপরিসীম। তাই পরিশেষে এ কথা বললে মোটেই অত্যুক্তি হবে না যে, পূজ্য বনভন্তেই বাংলায় পূর্ণাঙ্গ ত্রিপিটক প্রকাশের প্রথম সফল স্বপ্নদ্রষ্টা। অনাগত সময়ের নিরেট পাথরে পূজ্য বনভন্তের নাম উৎকীর্ণ হয়ে থাকবে যুগ যুগ ধরে, এ বিষয়ে কোনো সন্দেহ নেই। জয়তু বনভন্তে। চিরং তিট্ঠতু বুদ্ধসাসনং। </p>
    <section class="ref">
    <p class="txt">সহায়ক গ্রন্থাবলি :</p>
    <p class="txt">১. <i class="calibre2">সদ্ধর্ম রত্নাকর</i>, ধর্মতিলক স্থবির, ১৯৩৬ খ্রিষ্টাব্দ।</p>
    <p class="txt">২. <i class="calibre2">চট্টগ্রামে বৌদ্ধদের ইতিহাস</i>, ডা. সিতাংশু বিকাশ বড়ুয়া, ৩১ জুলাই, ১৯৮১ খ্রিষ্টাব্দ।</p>
    <p class="txt">৩. <i class="calibre2">বনভন্তের ধর্মদেশনা</i> (প্রথম, দ্বিতীয় ও তৃতীয় খণ্ড), ডা. অরবিন্দ বড়ুয়া, (যথাক্রমে) ১৯৯৩, ১৯৯৬ ও ১৯৯৭ খ্রিষ্টাব্দ।</p>
    <p class="txt">৪. <i class="calibre2">বিষয় : বৌদ্ধধর্ম</i>, হরপ্রসাদ শাস্ত্রী, ২০০২ খ্রিষ্টাব্দ।</p>
    <p class="txt">৫. <i class="calibre2">সদ্ধর্মে আলোকিত কীর্তিমান লোকোত্তর মহামানব পূজ্য বনভন্তে</i>, শোভিত ভিক্ষু, ১৪ এপ্রিল, ২০০৯ খ্রিষ্টাব্দ।</p>
    <p class="txt">৬. <i class="calibre2">পরম পূজনীয় বনভন্তের ধর্মদেশনা</i>, জনি ভট্টাচার্য্য, ২০০৯ খ্রিষ্টাব্দ।</p>
    <p class="txt">৭. <i class="calibre2">বাংলার বৌদ্ধ ইতিহাস-ঐতিহ্য ও সংস্কৃতি</i>, শিমুল বড়ুয়া, ২০১২ খ্রিষ্টাব্দ।</p>
    <p class="txt">৮. <i class="calibre2">মহতো মহান</i>, পরম পূজ্য বনভন্তের প্রথম পরিনির্বাণস্মারক, ২০১৩ খ্রিষ্টাব্দ।</p>
    <p class="txt">৯. <i class="calibre2">শ্রাবকবুদ্ধ বনভন্তে</i>, ইন্দ্রগুপ্ত ভিক্ষু, ১৪ এপ্রিল, ২০১৪ খ্রিষ্টাব্দ।</p>
    <p class="txt">১০. <i class="calibre2">বনভন্তে জন্মস্মারক</i>, ২০১৬ খ্রিষ্টাব্দ।</p>
    <p class="txt">১১. <i class="calibre2">বহুজন হিতায় বহুজন সুখায়, </i>সর্বপ্রথম বাংলা ভাষায় সমগ্র ত্রিপিটক প্রকাশনা উপলক্ষে স্মারক গ্রন্থ, ২৫ আগস্ট, ২০১৭ খ্রিষ্টাব্দ।</p>
    </section></div>
    
    </div>
    <div class="react">
    </div>
    
    <h1 class="title">বনভন্তের গুটিকয়েক অলৌকিক ঘটনা</h1>
    <div class="post_box">
    <div class="post_txt">
    <p class="txt"><span> ‘</span><span>অলৌকিক</span><span>’</span><span> শব্দের আভিধানিক অর্থ হচ্ছে, সচরাচর যা সাধারণ মানুষের পক্ষে করা অসম্ভব। তাহলে </span><span>‘</span><span>অলৌকিক ঘটনা</span><span>’</span><span> মানে কী দাঁড়াচ্ছে? লৌকিক সাধারণ যুক্তিতে যেসব ঘটনা ঘটা অসম্ভব অথচ সত্যি সত্যিই ঘটেছে, সেগুলোই হচ্ছে অলৌকিক ঘটনা। অথবা লৌকিক সাধারণ মানুষের পক্ষে যেসব ঘটনা ঘটানো অসম্ভব, অথচ বিশেষ কেউ একজন সত্যি সত্যিই তেমন ঘটনা ঘটিয়েছেন সেগুলোই হচ্ছে অলৌকিক ঘটনা।</span></p>
    <p class="txt"><span>বৌদ্ধ পালি সাহিত্যে এগুলোকে বলা হয় </span><span>‘</span><span>ইদ্ধি</span><span>’</span><span>, বাংলায় ঋদ্ধি বা অলৌকিক শক্তি। </span><span>বিশুদ্ধিমার্গ</span><span> গ্রন্থে দশ প্রকার ঋদ্ধির কথা উল্লেখ করা হয়েছে (ৰি.ম.৩৬৯)। মূল ত্রিপিটক ও পালি অট্ঠকথা সাহিত্যের বহু জায়গায় আমরা এমন ঋদ্ধি বা অলৌকিক ঘটনার সবিস্তার উল্লেখ দেখতে পাই। বুদ্ধত্ব লাভের চার মাস পর বুদ্ধ উরুবেলাকাশ্যপ, নদীকাশ্যস ও গয়াকাশ্যপ এই তিন জটাধারী সন্ন্যাসী ভাইকে এক এক করে মোট আড়াই হাজার ঋদ্ধি দেখান (মহাৰ.৪০)। </span><span>ধম্মপদট্ঠকথা-</span><span>র</span><span> দেৰোরোহণৰত্থু</span><span>-তে দেখা যায় ঋদ্ধিমান উপাসিকা </span><span>ঘরণী</span><span>, উপাসক </span><span>চূলঅনাথপিণ্ডিক</span><span>, প্রতিসম্ভিদাপ্রাপ্ত </span><span>চুন্দ শ্রামণ</span><span> ও অগ্রশ্রাবিকা </span><span>উৎপলবর্ণা থেরী</span><span> প্রত্যেকেই নিজের অলৌকিক শক্তি দেখানোর অনুমতি চাইলেও বুদ্ধ কাউকে অনুমতি না দিয়ে নিজেই জোড়া অলৌকিক শক্তি (</span><span>যমকপাটিহারিযং</span><span>) প্রদর্শন করেন। ঋদ্ধিশ্রেষ্ঠ </span><span>মহামোগ্গল্লায়ন স্থবির</span><span> আপন অলৌকিক ঋদ্ধিবলে প্রবল প্রতাপশালী নাগরাজ নন্দোপনন্দকে দমন করেন ও ত্রিশরণে প্রতিষ্ঠিত করেন (ৰি.ম.২.৩৯৬; </span><span>মহামোগ্গল্লানত্থেরগাথাৰণ্ণনা</span><span>, থেরগা.অট্ঠ.)। এ-রকম আরও শত শত অলৌকিক ঘটনা গোটা ত্রিপিটক ও অট্ঠকথা জুড়ে ছড়িয়ে ছিটিয়ে আছে। কৌতূহলী পাঠকরা সেগুলো পড়ে দেখতে পারেন। </span></p>
    <p class="txt"><span>অবশ্য পরে সঙ্গত কারণে ভগবান বুদ্ধ ভিক্ষুদের অলৌকিক ঋদ্ধিশক্তি দেখাতে নিষেধ করেন (চূলৰ.২৫২)। তবে অর্থকথামতে, ভগবান বুদ্ধ </span><span>‘</span><span>অলৌকিক ঋদ্ধিশক্তি</span><span>’</span><span> বলতে দশ প্রকার ঋদ্ধির মধ্যে কেবল ভিন্নরূপ ধারণের ঋদ্ধি (</span><span>ৰিকুব্বনইদ্ধি</span><span>) দেখাতেই মানা করেছেন, কিন্তু অধিষ্ঠান ঋদ্ধি (</span><span>অধিট্ঠানইদ্ধি</span><span>) দেখাতে মানা করেননি (চূলৰ.অট্ঠ.২৫২)। কাজেই একজন ঋদ্ধিমান ভিক্ষু ঋদ্ধি বা অলৌকিক শক্তি যে একেবারেই দেখাতে পারেন না তা কিন্তু নয়। অন্তত ঘটা করে না হলেও বিশেষ প্রয়োজনে ও সদ্ধর্মের স্বার্থে ঋদ্ধি দেখাতে পারেন।</span></p>
    <p class="txt">এখন প্রশ্ন হচ্ছে তেমন অলৌকিক ঘটনা ঘটানো আদৌ সম্ভব কি না। বুদ্ধধর্মমতে অবশ্যই সম্ভব। তবে আমার-আপনার মতো ধ্যানের &zwj;উচ্চস্তর লাভ-না-করা ব্যক্তির পক্ষে আপাতত সেটি সম্ভব নয়। তাহলে কার পক্ষে সম্ভব? যারা বৌদ্ধ ধ্যানপদ্ধতি অনুসারে ধ্যান করতে করতে অভিজ্ঞা-উৎপাদক চতুর্থ ধ্যানের অর্পণা সমাধি অর্জন করেছেন তাদের পক্ষেই একমাত্র সম্ভব। সোজা কথায়, আপনাকে ধ্যান করে চতুর্থ ধ্যানের স্তরে পৌঁছুতে হবে। চতুর্থ ধ্যানের অর্পণা সমাধি দিয়েই আপনি তখন সে-রকম অলৌকিক ঘটনা ঘটাতে পারবেন। বর্তমান জ্ঞানবিজ্ঞানের যুগে সেটি হয়তো অনেকের কাছেই অবিশ্বাস্য মনে হতে পারে। কিন্তু বুদ্ধধর্মমতে সঠিক ধ্যানপদ্ধতি অনুসরণ করলে এখনো তেমন অলৌকিক ঘটনা ঘটানো সম্ভব। কাজটা বেশ কঠিন বটে, তবে বিলকুল সম্ভব।</p>
    <p class="txt">যারা পূজ্য বনভন্তের দীর্ঘ ও একান্ত সান্নিধ্য পেয়েছেন তারা দৃঢ়ভাবে বিশ্বাস করেন যে, পূজ্য বনভন্তেও সে-রকম অলৌকিক ঋদ্ধিশক্তির অধিকারী ছিলেন। বিষয়টি নিয়ে অনেকের মনে দ্বিমত থাকতে পারে। তবে আমরা যদি পূজ্য বনভন্তের আরণ্যিক সাধনজীবনের দিকে একটু খেয়াল করে দেখি তাহলে মনে হবে তেমন অলৌকিক ঋদ্ধিশক্তির অধিকারী হওয়া তাঁর পক্ষে অসম্ভব কিছু ছিল না। কারণ তিনি সেই ১৯৪৯ সালে শ্বাপদসংকুল গহীন অরণ্যে প্রবেশ করেন। ধনপাতায় ১১ বছর ও দীঘিনালায় ১০ বছর মোট সুদীর্ঘ ২১টি বছর তিনি একাকী আরণ্যিক জীবনযাপন করেন এবং কঠোর ধ্যান অনুশীলন করেন। এত দীর্ঘ সময় ধরে কেউ একজন কঠোর ধ্যান অনুশীলন করলে তার পক্ষে এমন অলৌকিক ক্ষমতা অর্জন করা মোটেই অসম্ভব কিছু নয়। </p>
    <p class="txt">সাধারণত যারা উন্নত ধ্যানী তাদের নিয়ে নানান অলৌকিক ঘটনার কথা ভক্ত-অনুরাগীদের মাঝে ছড়িয়ে পড়তে বেশি দেখা যায়। বনভন্তে যেহেতু সুদীর্ঘকাল আরণ্যিক জীবনযাপন করেছেন এবং কঠোর ধ্যান অনুশীলন করেছেন তাই খুব স্বাভাবিকভাবেই তাঁকে কেন্দ্র করে ঘটা নানান অলৌকিক ঘটনার কথাও ভক্ত-অনুরাগীদের মুখে মুখে ফিরছে বহু বছর ধরে। অনেকে বনভন্তেকে নিয়ে তাদের ব্যক্তিগত অলৌকিক অভিজ্ঞতার কথা বলেন, আবার অনেকে লোকমুখে শোনা ঘটনার কথা বলেন। বনভন্তেকে নিয়ে প্রচলিত বেশ কিছু অলৌকিক ঘটনা ইতোমধ্যেই বিভিন্ন বইপত্রে লিপিবদ্ধ করা হয়েছে। তবে আমার মনে হয় অধিকাংশ ঘটনাই এখনো লিপিবদ্ধ করা হয়নি। উক্ত অলৌকিক ঘটনাগুলোর প্রত্যক্ষ সাক্ষীদের অনেকেই এখনো জীবিত আছেন। কাজেই এখনো সময় আছে সেগুলোকে গ্রন্থবদ্ধ করার। এক্ষেত্রে বিজ্ঞ কোনো লেখক এগিয়ে আসলে খুবই ভালো হয়। কারণ, দুঃখমুক্তির বিচারে এসব অলৌকিক ঘটনা অতি প্রয়োজনীয় বা গুরুত্বপূর্ণ কিছু না হলেও সাধারণ মানুষের মনে তাৎক্ষণিক শ্রদ্ধাবোধ বা ধর্মবোধ জাগিয়ে দিতে এর জুড়ি মেলা ভার। আড়াই হাজার বছর আগে বুদ্ধ ও তাঁর শিষ্যদের পুণ্যসিক্ত বর্ণিল জীবনের দিকে তাকালেও আমরা এর সত্যতা দেখতে পাই।</p>
    <p class="txt">যাই হোক, বনভন্তেকে কেন্দ্র করে যেসব অলৌকিক ঘটনা ঘটেছে বলে এ যাবৎ বিভিন্ন বইপত্র, স্মারক গ্রন্থ ও ম্যাগাজিনে প্রকাশিত হয়েছে সেসব ঘটনা থেকে বাছাই করে উদাহরণ হিসেবে উল্লেখযোগ্য ৯টি ঘটনা এখানে তুলে ধরা হলো। ঘটনাগুলো তুলে ধরা হয়েছে অনেকটা ছোটো ছোটো গল্পের আকারে। আমার মনে হয়েছে, এতে করে পাঠকরা বনভন্তেকে কেন্দ্র করে ঘটা এ সমস্ত বাস্তব কিন্তু অলৌকিক ঘটনার বিবরণ পড়ে যুগপৎ অলৌকিকত্বের পুলকিত শিহরণ ও সাহিত্যরস-সমৃদ্ধ গল্পের টাটকা স্বাদ দুটোই অনুভব করতে পারবেন। </p>
    <p class="txt">পূজ্য বনভন্তের এই অলৌকিক ঘটনাগুলো যাদের কেন্দ্র করে ঘটেছে অথবা যারা এসব ঘটনার প্রত্যক্ষ সাক্ষী তাদের মনের অবিশ্বাস দূর করে দিতে কিংবা শ্রদ্ধা বা বিশ্বাসের ভিতকে আরও মজবুত ও শক্তপোক্ত করতে এসব ছোটো ছোটো অলৌকিক ঘটনা যেমন বিস্তর অবদান রেখেছে, ঠিক তেমনি আপনাদের জীবনেও এগুলো অবদান রাখবে, এমনটিই প্রত্যাশা। যা-ই হোক, আর বেশি কথা না বাড়িয়ে, আমরা এবার বাস্তবে ঘটা অলৌকিক ঘটনাগুলোর রহস্যময় গল্পের জগতে প্রবেশ করবো। চলুন তাহলে এক এক করে শোনা যাক।</p>
    <div class="sub_title" id="calibre_link-21"><span>১</span><span>. </span><span>কোমর</span><span> </span><span>এত</span><span> </span><span>ছোটো</span><span> </span><span>হয়</span><span> </span><span>কীভাবে</span><span>?</span></div>
    <p class="txt">ধনপাতার শ্বাপদসংকুল গহীন অরণ্যে থাকাকালীন একদিনের ঘটনা। বনভন্তে তখন বনভন্তে হয়ে ওঠেননি। তখন তিনি ছিলেন বনশ্রামণ। বিশ্ববিদ্যালয়ের কয়েকজন অতিউৎসাহী ছাত্র দেখা করতে গেল তাঁর সঙ্গে। বনশ্রামণ তখন কুটিরে বসে গভীর ধ্যানে মগ্ন। তারা বনশ্রামণকে বন্দনা করে অপেক্ষায় রইল, কখন শ্রামণের ধ্যান ভাঙে। তারা মনে মনে প্রচুর অবিশ্বাস ও কিছু ধারালো যুক্তিতর্ক সঙ্গে নিয়ে এসেছিল। তারা বনশ্রামণের সঙ্গে কূটতর্ক করে তাকে কুযুক্তির ফাঁদে ফেলতে চায়। তাকে ভুয়া প্রমাণ করতে চায়। কিন্তু বনশ্রামণের ধ্যান থেকে ওঠার নাম নেই। </p>
    <p class="txt">এ সময় তারা হঠাৎ দেখতে পেল, বনশ্রামণের কোমরটা যেন ক্রমশ ছোটো হচ্ছে! তারা নিজেদের চোখকেই যেন বিশ্বাস করতে পারছিল না। মনে মনে ভাবছিল, আসলেই কি সেটা সম্ভব? এদিকে বনশ্রামণের কোমর ছোটো হতে হতে কুমোর পোকার কোমরের সমান সরু হয়ে গেল। আবার বড়ো হতে হতে কাঁধের চেয়েও বড়ো হয়ে উঠল। এরপর এটি ধীরে ধীরে কমতে কমতে স্বাভাবিক আকার ধারণ করল। </p>
    <p class="txt">এমন অলৌকিক ব্যাপার দেখে তাদের মনে আর অবিশ্বাস রইল না। কূটতর্কের জালে বন্দী করবে বলে যে বাজে উদ্দেশ্য নিয়ে তারা এসেছিল সেটাও নিমেষেই উধাও হয়ে গেল। বরং একধরনের অজানা ভয় এসে তাদের মনে ভর করল। সেখানে বসে থাকার সাহসও আর রইল না। তারা দুরু দুরু বুকে বন্দনা করে সন্তর্পণে বেরিয়ে গেল কুটির থেকে। </p>
    <div class="sub_title" id="calibre_link-22"><span>২</span><span>. </span><span>বনশ্রামণ</span><span> </span><span>এবং</span><span> </span><span>কিছু</span><span> </span><span>অদ্ভুত</span><span> </span><span>কাণ্ড</span></div>
    <p class="txt">১৯৬১ সালের ঘটনা। তখন বনশ্রামণ দীঘিনালায় লোকালয়ের অদূরে জঙ্গলের মধ্যে শণের কুটিরে বাস করতেন। বেশ কয়েক মাস হয়ে গেল বনশ্রামণ কাপ্তাই বাঁধের কারণে দীঘিনালায় চলে এসেছেন। তখন তিনি পিণ্ডচারণ করে একবেলা আহার করেন। মেয়েদের যতদূর সম্ভব এড়িয়ে চলেন। তাঁর কুটিরে মেয়েদের ঢোকা নিষেধ, তবে পুরুষেরা যেতে পারে। পিণ্ডচারণ শেষে সিয়ং খাওয়ার পরে বনশ্রামণের কুটিরে আর লোকজনের আনাগোনা থাকে না। তখন তাঁর সঙ্গে নিরিবিলিতে সাক্ষাৎ করা যায়।</p>
    <p class="txt">সে বছর প্রিয়দর্শী খীসা ও অনিরুদ্ধ চাকমা দুই পিসতুতো ভাই বেড়াতে গেল দীঘিনালায় তাদের বড়বোনের বাড়িতে। তাদের বড়বোন তাদের কুটিরে গিয়ে বনভন্তের সঙ্গে দেখা করে আশীর্বাদ নেওয়ার পরামর্শ দিল। তাই তারা পরদিন সকালে কুটিরের উদ্দেশে রওনা দিল। বাজার থেকে কিনে নিল মোমবাতি ও দিয়াশলাই। দীঘিনালা থানার আগেই পশ্চিমমুখী একটা মেঠোপথ চলে গেছে। সেই পথ ধরে কয়েকটা টিলা পেরিয়ে জঙ্গলের মাঝে কুটিরের কাছে পৌঁছে গেল তারা। </p>
    <p class="txt">বনশ্রামণ কুটিরের বাইরে একটা গাছতলায় দাঁড়িয়ে ছিলেন। তাদের আসতে দেখে তিনি হেঁটে কুটিরের দিকে যেতে শুরু করলেন। তখন কুটিরের ভেতর থেকে কয়েকজন মহিলার কথাবার্তার শব্দ শোনা গেল। প্রিয়দর্শীবাবুর মনে সন্দেহ ঘনীভূত হলো। বনশ্রামণ নাকি মেয়েদের থেকে দূরে থাকেন, তাঁর কুটিরে নাকি মেয়েদের ঢোকা নিষেধ। তাহলে মেয়েদের কথাবার্তার শব্দ আসে কী করে? এই ভরদুপুরে শ্রামণের কুটিরে সেই মেয়েরা আসলে কারা? ভন্তের ধ্যান ভেঙে দিতে এসেছে নাকি মারকন্যারা? নাকি কুটিরের মেঝে লেপে দিচ্ছে? হয়তো সেজন্যই ভন্তে বাইরে বাইরে ঘুরে বেড়াচ্ছেন? মনের মাঝে নানান চিন্তার ঢেউ উপচে পড়ছে ক্রমাগত।</p>
    <p class="txt">তারা কুটিরের আঙিনার কাছে পৌঁছে গেল। তখনো সেই মেয়েদের কথাবার্তার শব্দ শোনা যাচ্ছিল। কিন্তু এবার শব্দগুলো আসছিল কুটিরের পেছনে বাইরে থেকে। আরেকটু এগিয়ে কুটিরের দরজায় দাঁড়িয়ে তারা দেখল কুটিরের পেছনে লতা ও ঝোপঝাড়ের নিবিড় ঘন জঙ্গল। সেখানে কারো সাড়াশব্দ নেই। মেয়েদের কথাবার্তাও বন্ধ হয়ে গেছে। সমস্ত কুটির এলাকা একদম নিস্তব্ধ। ঘটনা কী? এতক্ষণ তারা যা শুনল সেটা কি তাদের কানের ভুল? হ্যালুসিনেশন?</p>
    <p class="txt">তারা কুটিরের ভেতরে ঢুকল। ছিমছাম কুটির, একটাই সাদামাটা রুম। সেখানে একপ্রান্তে একটা পাটি বিছানো আছে। তার ওপর এক টুকরো চীবর ভাঁজ করে আসনের মতো করে পাতা আছে। তাতে শ্রামণ বসে আছেন। ওপাশে একটা বেদিতে বুদ্ধের ছবি টাঙানো। </p>
    <p class="txt">তারা বুদ্ধকে বন্দনা করার পর শ্রামণকে বন্দনা করল। শ্রামণ তাদের ধর্মদেশনা দিলেন টানা চার ঘণ্টা ধরে। দুপুর গড়িয়ে প্রায় সন্ধ্যা হলো। এবার তারা বুদ্ধের উদ্দেশে জ্বালানোর জন্য মোমবাতি এনেছিল। তাদের অনুরোধে বনভন্তে সেগুলো ছুঁয়ে উৎসর্গ করে দিয়ে পাটিতে রেখে দিলেন। সেগুলো কুড়িয়ে নেয়ার জন্য হাত বাড়াতেই কোথা হতে একদল ইঁদুর এসে কুটিরের মাচার ওপর দাপাদাপি শুরু করে দিল। ইঁদুরগুলোর এমন ছুটোছুটি ও লাফঝাঁপ শুনে মনে হচ্ছিল সেগুলো একেকটা বিশাল সাইজের, অন্তত বিড়ালের সমান বড়ো হবে। আর তাদের লাফঝাঁপের কারণে মাচা থেকে মেঝেতে প্রচুর আবর্জনা ঝরে পড়ার শব্দও শোনা যাচ্ছিল, অথচ মেঝেতে কোনো আবর্জনাই দেখা যাচ্ছিল না। আরও অবাক করা ব্যাপার হচ্ছে, ইঁদুরগুলোর যত লাফালাফি ছিল কেবল তাদের দুজনের মাথার ওপরে। বনশ্রামণ ও বুদ্ধের বেদির ওদিকে কোনো ইঁদুরের লাফালাফি ছিল না, দৌড়ঝাঁপ ছিল না। সেই মোমবাতিগুলো জ্বালিয়ে বেদিতে বসিয়ে দেবার সঙ্গে সঙ্গেই দৌড়ঝাঁপ একদম বন্ধ! </p>
    <p class="txt"><span>এরপর তারা বনশ্রামণের কাছে পঞ্চশীল নিতে শুরু করল। কিন্তু পঞ্চশীল নিতে গিয়ে আরেকটা রহস্যময় ঘটনা ঘটলো। ভন্তে যেই </span><span>“</span><span>পাণাতিপাতা </span><span>বেরমণী সিক্খাপদং সমাদিযাম</span><span>”</span><span> </span><span>বলে প্রথম শীলটি উচ্চারণ করলেন, অমনি ঝাঁকে ঝাঁকে মশা এসে যেন তাদের দেহের অনাবৃত অংশে হুল ফুটিয়ে দিল। তারা দুজনেই ফুলপ্যান্ট ও ফুলহাতা শার্ট পরা অবস্থায় ছিল, তবুও শরীরের যে যে অংশ অনাবৃত ছিল সেই অংশে মশার কামড় ও চুলকানি অনুভব করল। অথচ একটা মশাও দেখা গেল না! এ কী জ্বালাতন! কিন্তু ৩য় ও ৪র্থ শীল গ্রহণের সময়ে আবার সেই উপদ্রব বন্ধ হলো। তারা পঞ্চশীল গ্রহণ শেষে ভন্তেকে বন্দনা করে ফিরে এলো। সঙ্গে নিয়ে আসলো সারা জীবন ধরে গর্ব করে বলার মতো এক অসাধারণ অভিজ্ঞতা। </span></p>
    <div class="sub_title" id="calibre_link-23"><span>৩</span><span>. </span><span>এ</span><span> </span><span>কি</span><span> </span><span>শোনার</span><span> </span><span>ভুল</span><span>? </span><span>নাকি</span><span> </span><span>হ্যালুসিনেশন</span><span>?</span></div>
    <p class="txt">দীঘিনালায় বনভন্তের কুটিরটি একটি টিলার ওপর। কুটিরের টিলার নিচে কিছু চাষের জমি আছে। সেই জমিতে চাষবাস করেন জনৈক বড়ুয়া। জমিতে কাজ করার জন্য প্রায় সময় তাকে সেখানে যেতে হয়। একদিন সে ভোরের দিকে গরু নিয়ে হালচাষ করতে সেখানে গেল। হালচাষ শুরুও করে দিল। বেশ কিছুক্ষণ হালচাষ করার পর হঠাৎ সে অস্পষ্টভাবে শুনতে পেল, দূর থেকে কে বা কারা যেন বেশ বড়ো বড়ো করে কথা বলছে। হালচাষ বাদ দিয়ে সে &zwj;কথাগুলো শোনার জন্য উৎকর্ণ হলো। বোঝার চেষ্টা করতে লাগল, মানুষের কথাবার্তার অস্পষ্ট শব্দগুলো আসছে কোথা থেকে? কিছুক্ষণ পর সে বুঝতে পারল, মানুষের কথাবার্তার অস্পষ্ট শব্দগুলো আসছে বনভন্তের কুটির থেকে। তখন তার মনে হলো, কুটিরে নিশ্চয় বহু লোকজনের জমায়েত হয়েছে, বনভন্তে যেন নিজেই দরাজ গলায় তাদের ধর্মদেশনা দিচ্ছেন।</p>
    <p class="txt">তার মনে কেমন যেন খটকা লাগল। বনভন্তের কুটিরে আজ কোনো অনুষ্ঠান হবে বলে তো শুনিনি। অনুষ্ঠান ছাড়া এই সাতসকালে কুটিরে এত লোকজন আসবেই বা কেন? হুট করে এত লোকজন আসলো কোত্থেকে? কিছুক্ষণ আগেও তো সে এত লোকজনের সাড়াশব্দ শুনতে পায়নি! তার মনটা বেশ কৌতূহলী হয়ে উঠলো। মনে একধরনের উত্তেজনা অনুভব করল। আসলেই কুটিরে এত লোকজনের সমাবেশ হয়েছে কি না এবং বনভন্তে কাউকে ধর্মদেশনা দিচ্ছেন কি না, এসব আমাকে অবশ্যই দেখে আসতে হবে। না হলে মনের উত্তেজনা কিছুতেই কমবে না।</p>
    <p class="txt">কাজ ছেড়ে সে খুব সন্তর্পণে এগোতে লাগল বনভন্তের কুটিরের দিকে, অর্থাৎ যেদিক থেকে মানুষের শব্দগুলো আসছিল সেদিকে। সে যতই কুটিরের দিকে এগোতে লাগল ততই মানুষের শব্দগুলো যেন ক্রমশ ক্ষীণ হয়ে আসছিল। কুটিরে পৌঁছানোর আগেই শব্দগুলো পুরোপুরি থেমে গেল। কুটিরের পুরো এলাকা তখন একেবারে নীরব, নিস্তব্ধ। অথচ কিছুক্ষণ আগেও সে মানুষের কথাবার্তার শব্দ শুনতে পেয়েছিল। মনে হচ্ছিল, বনভন্তে কাউকে উদ্দেশ্য করে ধর্মদেশনা দিচ্ছেন।</p>
    <p class="txt">তার মনে কৌতূহলের পারদ হুড়হুড় করে বেড়ে গেল। তারপর আস্তে আস্তে এগোতে থাকল। কুটিরে পৌঁছানোর পর সে দরজা দিয়ে উঁকি মেরে দেখতে পেল, বনভন্তে নিজ কুটিরে একা গভীরভাবে ধ্যানমগ্ন। আশেপাশে জনমানুষের কোনো চিহ্নই সে দেখতে পেল না। তাহলে কিছুক্ষণ আগে সে যে লোকজনের কথাবার্তার শব্দ অথবা বনভন্তের ধর্মদেশনা প্রদানের শব্দ শুনতে পেল সেগুলো সব গেল কোথায়? নিমিষেই সব হাপিশ হয়ে গেল? জলজ্যান্ত অবস্থাতেই তো সে নিজের দুকানে সবকিছু শুনতে পেল। আর যা-ই হোক নিজের দুকানকে তো সে অবিশ্বাস করতে পারে না! তাহলে? এ কি শোনার ভুল? নাকি হ্যালুসিনেশন?</p>
    <p class="txt">সবকিছু দেখেশুনে তার চোখ তো ছানাবড়া। সঙ্গে কিছুটা ভয়ও ভর করল তার মনে। ভয়মিশ্রিত বিস্ময় নিয়ে সে ফিরতে শুরু করল এবং আবার নিজের কাজে মন দিল। এ অবিশ্বাস্য ঘটনা তার জীবনে বিরাট এক অমীমাংসিত রহস্য হয়েই রয়ে গেল।</p>
    <div class="sub_title" id="calibre_link-24"><span>৪</span><span>. </span><span>মরণাপন্ন</span><span> </span><span>মায়ের</span><span> </span><span>সঙ্গে</span><span> </span><span>বনভন্তের</span><span> </span><span>শেষ</span><span> </span><span>সাক্ষাতের</span><span> </span><span>কাহিনি</span></div>
    <p class="txt"><span>১৯৪৯ সাল। যুবক রথীন্দ্র প্রব্রজ্যা নেওয়ার জন্য দৃঢ়সংকল্পবদ্ধ হলে বিদায়ের সময় মমতাময়ী মা তাকে বলেছিলেন, </span><span>“</span><span>তুমি যেখানেই যাও না কেন আমার মৃত্যুর আগে যেন তোমার দেখা পাই। তোমার কাছে এই আমার শেষ চাওয়া।</span><span>”</span><span> সেদিন যুবক রথীন্দ্র মাকে কথা দিয়েছিলেন। তারপর পটিয়ার নাইখাইননিবাসী বাবু গজেন্দ্রলাল বড়ুয়ার সহায়তায় চট্টগ্রামে গিয়ে শ্রীমৎ দীপঙ্কর শ্রীজ্ঞান মহাস্থবিরের কাছে প্রব্রজ্যা গ্রহণ করেন।</span></p>
    <p class="txt">দীর্ঘ বহু বছর কেটে যাবার পর তখন ১৯৮৫ সাল। পুণ্যবতী রত্নগর্ভা মা বীরপুদি চাকমা বার্ধক্যজনিত কারণে ভীষণ অসুস্থ হয়ে পড়লেন। চিকিৎসা করেও কিছুতেই কিছু হচ্ছিল না। অসুখ ক্রমশ বেড়েই চলল। এদিকে যোগাযোগ ব্যবস্থার অসুবিধার কারণে পরিবারের লোকেরা ইচ্ছে থাকা সত্ত্বেও মায়ের অসুস্থতার কথা বনভন্তেকে জানাতে পারল না। মায়ের ইচ্ছায় তার নিজ কামরা থেকে সরিয়ে তাকে বাড়ির অন্য একটি কামরায় নিয়ে গিয়ে শুইয়ে দেওয়া হলো। উল্লেখ্য, প্রব্রজ্যা নেওয়ার দীর্ঘ একুশ বছর পর ১৯৭০ সালে মায়ের অসুস্থতার সময় ওই কামরাটিতেই বনভন্তের সঙ্গে মায়ের প্রথম সাক্ষাৎ হয়।</p>
    <p class="txt"><span>মৃত্যুর এক দিন আগে বিকেলের দিকে শয্যাশায়ী বীরপুদি চাকমা হঠাৎ বলে উঠলেন, </span><span>“</span><span>ভন্তে, তুমি আজ বিকালে এসেছ। সকালে আসলে ভালো হতো। সিয়ং-এর ব্যবস্থা করতে পারতাম।</span><span>”</span><span> অসুস্থ মায়ের এ কথা শুনে পরিবারের সবাই ভাবল, অসুখ বেড়েছে নিশ্চয়। অসুস্থতার ঘোরে প্রলাপ বকছেন। তা না হলে ভন্তেকে দেখতে পেলেন কোথায়!</span></p>
    <p class="txt"><span>পরদিন ভোরে তিনি পুত্রবধূকে ডেকে বললেন, </span><span>“</span><span>তাড়াতাড়ি সিয়ং রান্না কর। আজ বনভন্তে এখানে এসে সিয়ং খাবেন।</span><span>”</span></p>
    <p class="txt">শাশুড়ির কথা পুত্রবধূ কিংবা পরিবারের লোকজন কেউই বিশ্বাস করল না। বুড়ো মানুষ, তার ওপর ভীষণ অসুস্থ, তাই বোধহয় এমন অসংলগ্ন প্রলাপ বকছেন। পাছে শাশুড়ি মনে কষ্ট পান তাই পুত্রবধূ ঠিকই সিয়ং রান্না করল।</p>
    <p class="txt"><span>পরে সকাল সাড়ে দশটার সময় বীরপুদি চাকমা হঠাৎ বলে উঠলেন, </span><span>“</span><span>ওই তো বনভন্তে আসছেন। তাড়াতাড়ি ওই খাটের ওপর একটা পাটি বিছিয়ে দাও। তার ওপর নতুন একটা বিছানার চাদর (চাকমারা বলে </span><span>‘</span><span>বুরগি</span><span>’</span><span>) বিছিয়ে দাও। সিয়ং রান্না শেষ হলে বনভন্তেকে সিয়ং খাওয়ানোর ব্যবস্থা কর।</span><span>”</span><span> এসব কিছু বলতে বলতে তখন তার চোখেমুখে খুশির জোয়ার উপচে পড়ছিল। </span></p>
    <p class="txt">পরিবারের লোকজন ধরেই নিল যে, বুড়ো মা ঘোরতর অসুস্থ হওয়ায় প্রলাপ বকছেন। তারা তো বনভন্তেকে কোথাও দেখতে পাচ্ছে না। মায়ের অসুখের কথা বনভন্তে তো আর জানেন না। জানবেনই বা কী করে? কারণ মায়ের অসুস্থতার কথা জানিয়ে তাঁকে খবর দেওয়া তাদের পক্ষে সম্ভব হয়ে ওঠেনি। তারপরও তারা অসুস্থ মায়ের কথায় বাধ্য ছেলের মতো তাড়াতাড়ি খাটের ওপর পাটি বিছিয়ে দিল, নতুন বিছানার চাদর বিছিয়ে দিল। কোথাও কেউ নেই, তারপরও তারা মায়ের কথামতো শূন্য খাটের ওপর বনভন্তের উদ্দেশে যত্ন সহকারে সিয়ং দিল। উদ্দেশ্য, অসুস্থ মাকে খুশি করা।</p>
    <p class="txt"><span>তারপর দুপুর গড়িয়ে ধরণীর বুকে সন্ধ্যা নামল। সময় ঠিক সন্ধ্যা ৬:৪৫ মিনিট। শয্যাশায়ী অসুস্থ বীরপুদি চাকমা অকস্মাৎ অস্ফুট স্বরে বলে উঠলেন, </span><span>“</span><span>ওই তো, ওই তো বনভন্তে আবার আসছেন!</span><span>”</span><span> এই কথা বলার পরপরই তিনি বেশ শান্তভাবে চোখ বুজে শেষ নিঃশ্বাস ত্যাগ করলেন, অনিবার্য মৃত্যুর কোলে ঢলে পড়লেন। এর মধ্য দিয়ে দীর্ঘ ২৬ দিন ধরে অসুখে ভোগার পর অনন্ত সংসারমঞ্চে বীরপুদি চাকমার জীবননাট্যের একটি অঙ্কের যবনিকাপাত হলো, শুরু হলো আরও একটি অঙ্কের। দিনটি ছিল ৬ মে ১৯৮৫।</span></p>
    <p class="txt"><span>বনভন্তের একনিষ্ঠ উপাসক ও রাজমাতা আরতি রায়ের ছোটো ভগ্নিপতি বাবু সমর বিজয় চাকমা দাবি করেন, </span><span>“</span><span>বনভন্তে সেদিন রাজবন বিহারে দুপুরে সিয়ং খাননি। প্রায় সারাটা দিন তিনি তাঁর কামরায় নীরবে ধ্যানস্থ ছিলেন। কামরার সমস্ত দরজ-জানালাও বন্ধ রেখেছিলেন। সেবক শ্রামণদের নির্দেশ দিয়েছিলেন, তাঁকে যেন ডাকা না হয়। সময় হলে তিনি নিজেই কামরার দরজা খুলবেন। এভাবে সারাটা দিন নিজ কামরায় নীরবে কাটিয়ে দেওয়ার পর, অবশেষে সন্ধ্যার দিকে কামরার দরজা খুলে তিনি বেরিয়ে আসেন।</span><span>”</span></p>
    <p class="txt">এ বিষয়ে কোনো সন্দেহই নেই যে, সেদিন বনভন্তে শত কিলোমিটার দূরে বাঘাইছড়ির বঙ্গলতুলিতে অবস্থান করা মায়ের সঙ্গে ঋদ্ধিযোগে অলৌকিকভাবে দেখা করেছিলেন। প্রব্রজ্যা নেওয়ার আগে মাকে দেওয়া তাঁর প্রতিশ্রুতি তিনি রক্ষা করেছিলেন, মমতাময়ী মায়ের শেষ ইচ্ছা পূরণ করেছিলেন।</p>
    <div class="sub_title" id="calibre_link-25"><span>৫</span><span>. </span><span>উফ্</span><span>! </span><span>কী</span><span> </span><span>চোখধাঁধানো</span><span> </span><span>উজ্জ্বল</span><span> </span><span>আলো</span><span>!</span></div>
    <p class="txt">ডা. অরবিন্দু বড়ুয়া পেশায় একজন হোমিওপ্যাথিক ডাক্তার। রাঙামাটিতে তার চেম্বার ছিল। তিনি সেই চেম্বারে বসতেন নিয়মিত। তখনকার রাঙামাটির টাউন রেশনিং অফিসার জনাব শফিকুর রহমান প্রায় তার চেম্বারে আসতেন। অবসর সময়ে এই কথা সেই কথা নানান বিষয়ে পরস্পরের মধ্যে আলোচনা হতো। তার বাড়ি ময়মনসিংহ জেলায়। তারা দুই ভাই। পাকিস্তান আমলে তিনি করাচির একটি কলেজে পড়াতেন এবং করাচিতেই তার বড়ো ভাই চামড়ার ব্যবসা করতেন। তার বড়ো ভাইয়ের নাম মোহাম্মদ মুছা মিঞা। দেশ স্বাধীন হওয়ার তারা দুই ভাই দেশের বাড়িতে চলে আসেন। পরে স্বাধীন বাংলাদেশে বিসিএস পাস করে তিনি টাউন রেশনিং অফিসার হন। </p>
    <p class="txt">একদিন তিনি ডা. বড়ুয়াকে বললেন, দাদা, আমার বড়ো ভাই বুড়ো বয়সে সবকিছু ছেড়েছুঁড়ে ফকির হয়েছেন। বর্তমানে তিনি আমার এখানে এসেছেন। তিনি আমার বাসায় থাকেন না। আবার হোটেলেও থাকেন না। আমার অফিসেই থাকেন। তিনি নাকি ধ্যান করার সময় রাঙামাটির এক সাধকের মুখ দেখতে পেয়েছেন। সেই সাধকের সঙ্গে দেখা করার জন্য মোটামুটি উঠেপড়ে লেগেছেন। আমি বনভন্তের নাম শুনেছি। দাদা, তিনি কি সাধক? </p>
    <p class="txt"><span>ডাক্তার অরবিন্দু বড়ুয়া বনভন্তের একজন ঘোরতর ভক্ত। তিনি প্রায় নিয়মিত বনভন্তের কাছে যান, তাঁর ধর্মদেশনা শোনেন। তাই তিনি একটু হেসে বললেন, </span><span>“</span><span>হ্যাঁ, সাধকই বটে। তিনি দীর্ঘ বহু বছর গহীন বনে এককী সাধনা করেছেন। তাই সবাই তাকে </span><span>‘</span><span>বনভন্তে</span><span>’</span><span> নামেই ডাকে। তাঁর পোশাকি নাম সাধনানন্দ মহাস্থবির। কোনো সমস্যা নেই আমি তাঁর কাছে নিয়ে যেতে পারি।</span><span>”</span></p>
    <p class="txt">কিছুক্ষণ পর তিনি তার বড়ো ভাই ফকিরকে নিয়ে ডা. বড়ুয়ার চেম্বারে উপস্থিত হন। গাড়ি ভাড়ার টাকা দিয়ে বললেন, দাদা, দয়া করে আমার বড়ো ভাইকে একটু সেখান থেকে ঘুরিয়ে নিয়ে আসেন।</p>
    <p class="txt">ডা. বড়ুয়া সেই ফকিরকে সঙ্গে নিয়ে বনভন্তের আবাসস্থল বনবিহারে গেলেন। সেদিন পুণ্যার্থী উপাসক-উপাসিকাদের ভিড় খুব বেশি ছিল না। ডা. বড়ুয়া মনে মনে খুব খুশি হলেন। একান্তে আলাপ করার সুযোগ হবে। প্রথমে পরিচয় করিয়ে দেওয়ার পর তিনি শ্রদ্ধেয় বনভন্তেকে বললেন, ভন্তে, এই ফকির সাহেব আপনার সঙ্গে একটু আলাপ করতে চান। বনভন্তে মৌন সম্মতি জানালেন।</p>
    <p class="txt">প্রথমে ফকির সাহেব বললেন, ভন্তে, আমি ধ্যান করার সময় নানারকম বিভীষিকাময় দৃশ্য এবং মৌমাছির মতো কিছু একটা প্রায়ই দেখি। কিন্তু কেন দেখি এসব? ফকিরের সাগ্রহ জিজ্ঞাসা।</p>
    <p class="txt">বনভন্তে বললেন, মানুষ পরিষ্কার রাস্তা দিয়ে হাঁটলে অনায়াসে তার গন্তব্যে পৌঁছাতে পারে। কিন্তু পরিষ্কার রাস্তা ছেড়ে খানাখন্দে ভরা, উঁচু-নিচু, কণ্টকাকীর্ণ ও ঝোপঝাড়ে ছাওয়া রাস্তা দিয়ে হাঁটলে সহজে তার গন্তব্যে পৌঁছাতে পারে না। তোমারও সে-রকম অবস্থা হয়েছে।</p>
    <p class="txt">তারপর বনভন্তে সেই ফকিরকে ধ্যান সম্পর্কে, অর্থাৎ তিনি কী ধ্যান করেন, কীভাবে ধ্যান করেন ইত্যাদি সে-সম্পর্কে বেশ কিছুক্ষণ জিজ্ঞাসাবাদ করলেন। তার সব কথা শোনার পর তিনি তাকে অনেকক্ষণ ধ্যান সম্পর্কিত উপদেশ দিলেন। শেষে বললেন, প্রথমে কায়গতস্মৃতি ভাবনা ও মৈত্রী ভাবনা করতে হয়। তারপর আনাপানস্মৃতি ভাবনা অভ্যাস করলে ধ্যানে উন্নতি করা অনেকটা সহজ হয়ে আসে। হুট করে কেউ ধ্যানে উন্নতি করতে পারে না।</p>
    <p class="txt"><span>এদিকে বনভন্তের সঙ্গে কথা বলার সময় ডা. বড়ুয়া লক্ষ করলেন, ফকির সাহেব সব সময় মুখ নিচু করে বনভন্তের সঙ্গে আলাপ করছেন। বনভন্তে তাকে </span><span>‘</span><span>এই ফকির, এদিকে তাকাও</span><span>’</span><span> বললেও ফকির সাহেব মাথা তুলে বনভন্তের দিকে একটু দেখে তারপর আবার মুখটা নিচু করে নেন। কথা বলার সময় বনভন্তের দিকে কিছুতেই চোখে চোখে তাকাচ্ছেন না। কারণটা কী? ডা. বড়ুয়ার মন তখন ভীষণ কৌতূহলী হয়ে উঠল।</span></p>
    <p class="txt">দীর্ঘক্ষণ কথা বলার পর ফেরার সময় ডা. বড়ুয়া তাকে জিজ্ঞেস করলেন, কী ব্যাপার বলুন তো, আপনি বনভন্তের সঙ্গে কথা বলার সময় মাথা নিচু করে থাকেন কেন?</p>
    <p class="txt"><span>উত্তরে তিনি বললেন, </span><span>“</span><span>ডাক্তারবাবু, আসলে আমি বনভন্তের দিকে তাকাতেই পারি না।</span><span>”</span></p>
    <p class="txt"><span>“</span><span>কেন? কী হয়েছে?</span><span>”</span><span> ডা. বড়ুয়া অবাক হয়ে শুধালেন।</span></p>
    <p class="txt"><span>তিনি বললেন, </span><span>“</span><span>ডাক্তারবাবু, অতি আশ্চর্য ব্যাপার। শুরু থেকেই আমি দেখতে পেলাম, বনভন্তের সারা মুখ থেকে চোখধাঁধানো উজ্জ্বল আলো অনবরত বের হচ্ছে। বনভন্তের মুখের দিকে তাকালেই আমার মনে হচ্ছে, এই বুঝি আমার চোখ ধাঁধিয়ে যাবে, এই বুঝি আমার চোখ ঝলসে যাবে। তাই আমি মুখ নিচু করেই বনভন্তের সঙ্গে আলাপ করছিলাম।</span><span>”</span></p>
    <p class="txt">এমন অতি আশ্চর্য বর্ণনা শুনে ডা. বড়ুয়া এমনই অবাক হলেন যে তার মুখে কোনো রা নেই। তার সামনেই অন্য একজনকে বনভন্তে এমন অলৌকিক ঋদ্ধিশক্তি দেখালেন, অথচ তিনি দেখতে পেলেন না। এর আগেও এমন অলৌকিক ঋদ্ধিশক্তি প্রত্যক্ষ করার সৌভাগ্য তার হয়নি। অগত্যা কী আর করা, ফকির সাহেবের মুখ থেকে বনভন্তের এমন অলৌকিক ক্ষমতার বর্ণনা শুনেই মনে মনে তাকে খুশি থাকতে হলো। এ যেন দুধের স্বাদ ঘোলে মেটানোর চেষ্টা!</p>
    <div class="sub_title" id="calibre_link-26"><span>৬</span><span>. </span><span>একটি</span><span> </span><span>কাঁঠালের</span><span> </span><span>কাহিনি</span></div>
    <p class="txt">দীঘিনালায় থাকাকালীন ঘটনা। একসময় বনভন্তের প্রতি এক মহিলা বেশ শ্রদ্ধান্বিত হয়ে উঠল। সময় ও সুযোগ পেলে সে কুটিরে গিয়ে ধর্মদেশনা শুনত, যথাসাধ্য দান করত। একবার তাদের বাড়িতে একটি কাঠাল গাছে দুটো কাঠাল পাকলো। একটি বেশ বড়ো ছিল, আরেকটা ছোটো। সে ভাবল, দান দিলে ভালোটাই দিতে হয়, সেরাটাই দিতে হয়। তাই বড়ো কাঁঠালটা ভন্তেকে দান দেব, ছোটটা আমরা খাব। তাই সে বড়ো কাঁঠালটা হাতে নিয়ে বনভন্তের কুটিরের দিকে রওনা হচ্ছিল। কিন্তু যাওয়ার সময় তার ছেলে সেটা দেখে বলে উঠল, মা, তুমি এত বড়ো কাঁঠালটা নিয়ে যাচ্ছ কেন? ভন্তে তো একা মানুষ। এত বড়ো কাঁঠাল খেয়ে শেষ করতে পারবে না। তুমি সেটা রেখে দাও না, ছোটো কাঁঠালটা নিয়ে যাও। </p>
    <p class="txt">ছেলেটার অকাট্য যুক্তি! তবুও সে তার ছেলেকে এক ধমক দিয়ে কাঁঠালটি নিয়ে বনভন্তের কুটিরে গিয়ে হাজির হলো। কিন্তু বনভন্তে দূর থেকে তাকে দেখেই একজন লোককে দিয়ে তাকে থামালেন এবং সেখানেই কাঁঠালটি মাটিতে পুঁতে ফেলতে বললেন। কেন থামতে হলো, কেনই বা কাঁঠালটি সেখানে পুঁতে ফেলতে হবে তার কোনো ব্যাখ্যা বনভন্তে দিলেন না, কিন্তু মহিলাটি নিরুপায় হয়ে সেখানে গর্ত খুঁড়ে কাঁঠালটি মাটিতে পুঁতে ফেলল। ঘটনার প্রথম পর্বের আপাতত সেখানেই সমাপ্তি।</p>
    <p class="txt">এর পরের বছর মহিলাটির বাড়ির পেঁপে গাছে দুটো পেঁপে পাকলো। একটা ছোটো, একটা বড়ো। এবারেও সে ভাবল বড়ো পেঁপেটা ভন্তেকে দান করবে। এই ভেবে সে পরদিন খুব ভোরে উঠে ভন্তের জন্য সিয়ং রান্না করল। এরপর সকাল হলে সিয়ং এবং বড়ো পেঁপেটি হাতে নিয়ে ঘর থেকে বের হলো। কিন্তু তার ছেলে এবারেও সেটা দেখে ফেলল এবং আগের মতো করে বলল, মা, তুমি বড়ো পেঁপেটা রেখে দাও। বনভন্তে একা মানুষ। এত বড়ো পেঁপে একা খেয়ে ফুরাতে পারবেন না। ছোটটা নিয়ে যাও। </p>
    <p class="txt">ছেলের কথা শুনে তার খুব মন খারাপ হলো। এই ছেলেটা এত হীনমনা হলো কীভাবে? গতবারেও এ রকম করেছিল। সেবারে বনভন্তে কাঁঠালটা গ্রহণ পর্যন্ত করেন নি। দূর থেকেই ফিরে আসতে হয়েছে। এবারেও কি একই দশা হবে নাকি?</p>
    <p class="txt">মনে এমন নানান আশঙ্কা নিয়ে সে কুটিরে গিয়ে হাজির হলো। কিন্তু বনভন্তে তাকে দেখামাত্র বলে উঠলেন, তোমার কি দয়ামায়া নেই? মহিলাটি আচমকা এমন প্রশ্ন শুনে অবাক হয়ে বলল, আছে তো ভন্তে। ভন্তে বললেন, তাহলে পেঁপেটি এখানে রাখ। কাঁঠালটি ওই গর্ত থেকে তুলে আন। </p>
    <p class="txt">ভন্তের কথা শুনে মহিলাটি কিছুক্ষণ থ হয়ে দাঁড়িয়ে থাকল। গত বছরের ঘটনাটার কথা ভেবে মহিলার একটু লজ্জা হলো, আবার একটু অবাকও লাগল। সেই গত বছরে পুঁতে ফেলা কাঁঠাল। সেটা কি আর এখন থাকবে? পচে গলে সব মাটির সঙ্গে মিশে যাবে না? কিন্তু ভন্তের কথাকে তো আর অগ্রাহ্য করা যায় না। অগত্যা কী আর করা!</p>
    <p class="txt">সে ভোজনশালা থেকে একটা কোদাল নিয়ে গর্তটি খুঁজতে শুরু করল। কিন্তু কোথায় সেই গর্ত? সব তো ভরাট হয়ে গেছে, ছোটো ছোটো গাছ জন্মেছে সবখানে। শেষমেষ অনুমান করে এক জায়গার মাটিতে দুয়েক কোপ বসাতেই সেই কাঁঠালটা বেরিয়ে পড়ল, তাও আবার অক্ষত অবস্থায়! মহিলার নিজের চোখকে বিশ্বাস করতেই কষ্ট হচ্ছিল। নিজের হাতে পুঁতে ফেলা কাঁঠাল এক বছর পরে না পচে অক্ষত অবস্থায় থাকে কীভাবে?</p>
    <p class="txt">উচ্ছ্বসিত হয়ে কাঁঠালটা নিয়ে ভন্তের কাছে গেল সে। ভন্তে নির্দেশ দিলেন, সেটাকে ওই কুয়ায় ধুয়ে ভোজনশালায় নিয়ে যাও। সেখানে সেটাকে ভেঙে প্লেটে করে নিয়ে এসো। মহিলাটি ভন্তের কথামতো কুয়ায় গিয়ে কাঁঠালটাকে ভালোমতো ধুয়ে নিল। এরপর ভোজনশালায় গিয়ে একটা দা দিয়ে কাঠালটাকে ভাঙল। সুন্দর রং, সুন্দর গন্ধ নিয়ে কাঁঠালের কোয়াগুলো বের হলো, যেন সদ্য গাছ থেকে পেড়ে আনা হয়েছে। ব্যাপারটা সত্যিই অবিশ্বাস্য। কিন্তু নিজের চোখকে তো আর অবিশ্বাস করা যায় না। সে সেগুলো প্লেটে সাজিয়ে ভন্তেকে ভক্তিভরে গছাল। ভন্তেও সেগুলো সাগ্রহে খেলেন।</p>
    <p class="txt">সেখানে আরও দুজন উপাসিকা তার কাজ দেখছিল, কিন্তু বুঝতে পারছিল না ঠিক কী হচ্ছে। তারা কৌতূহলী হয়ে সুযোগ বুঝে তার কাছে ব্যাপারটা জানতে চাইল। মহিলাটি গত বছরের কাঁঠালের কাহিনিটা তাদের বলল সবিস্তারে। শুনে বিস্ময়ে সবাই বোবা বনে গেল।</p>
    <div class="sub_title" id="calibre_link-27"><span>৭</span><span>. </span><span>বনভন্তে</span><span> </span><span>রাতে</span><span> </span><span>কী</span><span> </span><span>করেন</span><span>?</span></div>
    <p class="txt">বনভন্তে ১৯৭০ সালে দীঘিনালা থেকে লংগদুতে চলে আসেন। তখন থেকে ১৯৭৬ সাল পর্যন্ত তিনি তিনটিলা বনবিহারে অবস্থান করেন। বনভন্তেকে নিয়ে তখন লোকমুখে অনেক অবিশ্বাস্য ঘটনার কথাই শোনা যায়। তাই তাকে নিয়ে অনেকের কৌতূহলের শেষ নেই। তিনটিলায় থাকাকালীন একদিনের ঘটনা। সুবিলাল চাকমা নামে এক ব্যক্তির জানার ভারি কৌতূহল হলো, বনভন্তে রাতে কী করেন? তিনি কি রাতে ঘুমান? নাকি রাতভর জেগে থেকে ধ্যান করেন? সুবিলাল চাকমা পেশায় একজন শিক্ষক, লংগদু উচ্চ বিদ্যালয়ে শিক্ষকতা করেন।</p>
    <p class="txt">একদিন প্রচণ্ড কৌতূহলবশে গভীর রাতে চুপিসারে তার কয়েকজন ছাত্রকে সঙ্গে নিয়ে তিনি বেরিয়ে পড়লেন তিনটিলা বনবিহারের উদ্দেশে। তিনটিলা গ্রাম অতিক্রম করেই বনবিহার এলাকায় পৌঁছাতে হয়। গ্রাম ও বনবিহারের মাঝখানে একটি বাঁশের তৈরি সংযোজক সাঁকো। গ্রাম থেকে বনবিহারে যাওয়ার সেটিই একমাত্র পথ। তাই তারা রাতের আঁধারে সেই পথ ধরে আস্তে আস্তে সামনে এগোতে থাকলেন।</p>
    <p class="txt">গ্রাম অতিক্রম করে যাওয়ার পর যেই মাত্র বাঁশের সাঁকোটি পার হলেন অমনি প্রচণ্ড জোরে বাতাস বইতে লাগল। পুরো আকাশ ছেয়ে গেল ঘন কালো মেঘে। একনাগাড়ে বিদ্যুৎ চমকাতে লাগল। শুরু হলো প্রচণ্ড বজ্রপাত। মনে হচ্ছিল এখনি বুঝি কান ফেটে যাবে, এখনি বুঝি অঝোর ধারায় বৃষ্টি নামবে। এমন প্রচণ্ড প্রতিকূল আবহাওয়ার মাঝে আর সামনে এগোবার সাহস হলো না তাদের। মনে মনে কেমন যেন একটু ভয় ভয় করতে লাগল। অগত্যা কী আর করা, দুরু দুরু বুকে বাড়ি ফেরার পথ ধরল তারা।</p>
    <p class="txt">বাড়ির দিকে হাঁটা শুরু করার পর তারা মাত্র বাঁশের সাঁকোটি পার হলেন। কিন্তু এ কী! কোথায় ঝড়-বৃষ্টি! কোথায় বিদ্যুৎ-চমকানি! কোথায় ঘন কালো মেঘ! চোখের নিমিষেই যেন সেসব উধাও হয়ে গেল। তারা আকাশের পানে চেয়ে দেখল, আকাশ একদম পরিষ্কার। দস্তুরমতো তারাও দেখা যাচ্ছে। সুবিলালবাবু ও তার ছাত্ররা সবাই ভীষণ অবাক হলো। প্রচণ্ড ভয় এসে ভর করল তাদের মনে। কারো মুখে কোনো রা নেই। সবার চোখেমুখে ভয়ের ছাপ স্পষ্ট। </p>
    <p class="txt">তবুও কেন জানি সুবিলালবাবুর মনে প্রচণ্ড জেদ চেপে বসল। এত রাতে এসেই যখন পড়েছি তখন এর শেষ দেখে ছাড়বো। তিনি ছাত্রদের নিয়ে আবার বনবিহারের দিকে হাঁটা শুরু করলেন। কিছুদূর এগিয়ে গিয়ে যেই মাত্র বাঁশের সাঁকোটি পার হয়ে বনবিহারের মাটিতে পা দিলেন অমনি অদ্ভুত রকমের ভয়ঙ্কর সব শব্দ শুনতে পেলেন। বোঝাই যাচ্ছে, গভীর রাতে এসব শব্দ কিছুতেই জলজ্যান্ত মানুষের হতে পারে না। দূর থেকে ভেসে আসা শব্দগুলো কেমন যেন ভূতুড়ে, গায়ের লোম খাড়া করে দেওয়ার মতো। তারা সবাই বেজায় ঘাবড়ে গেলেন। মুহূর্তেই তাদের সবার বুকের হার্টবিট বেড়ে গেল, শ্বাস-প্রশ্বাসের গতি বেড়ে গেল। কারো মুখে কোনো শব্দ নেই। ভয়ের চোটে তাদের সবার শরীর থর থর করে কাঁপছে, ঘাম বের হচ্ছে অনবরত। ভীত চোখে তাকালেন পরস্পরের দিকে। তারপর কোনো কথা না বলে তারা সবাই দৌড়ে বাড়ি ফেরার পথ ধরলেন।</p>
    <p class="txt">ঘটনা ঘটার পর কিছুদিন তো সুবিলালবাবু বিহারেই যেতে পারলেন না। অজানা আশঙ্কা আর ভয়ে তার মন থাকতো সব সময় তটস্থ। কথায় আছে, চোরের মনে পুলিশ পুলিশ। তারও মনে হতো, বনভন্তে হয়তো তাকে দেখলেই গড়গড় করে সব বলে দেবেন, হয়তো আস্ত বকা দিবেন।</p>
    <p class="txt"><span>কিছুদিন পর এক সকালবেলা তিনি বিহারে গেলেন। বুদ্ধবন্দনা করার পর দুরু দুরু বুকে বনভন্তেকে বন্দনা করতে গেলেন। তখন বনভন্তের সামনে দুয়েকজন লোক বসে আছেন। তিনি যেই মাত্র বন্দনা করে মাথা তুললেন অমনি বনভন্তে বলে উঠলেন, </span><span>“</span><span>বনভন্তে রাতে কী করেন সেটি দেখতে অনেকেই গভীর রাতে বিহারে আসার চেষ্টা করে। তাদের ভারি জানার কৌতূহল, বনভন্তে কি রাতে ঘুমান? নাকি রাতভর জেগে থেকে ধ্যান করেন? আসলে বনভন্তে রাতে ঘুমালেও পারেন, না ঘুমালেও পারেন। তোমরা বনভন্তেকে খাদ্য-ভোজ্য দান না দিলেও কোনো সমস্যা নেই। বরং এতে দেবতাদের পুণ্য সঞ্চয় করার সুযোগ হবে। লোকজন বনভন্তেকে দান না দিলেও দেবতারা দান দেবে।</span><span>”</span></p>
    <p class="txt">সেদিন বনভন্তের সামনে তিনি কোনো কথাই বলতে পারলেন না। বনভন্তের এমন অলৌকিক ক্ষমতার প্রমাণ পেয়ে তিনি যুগপৎ ভীত ও বিস্মিত হলেন। আর তার বালখিল্য কাজের জন্য হলেন যুগপৎ লজ্জিত ও অনুতপ্ত। সেদিনের সেই অভিজ্ঞতার পর থেকে বনভন্তের অলৌকিক ক্ষমতার ব্যাপারে তার মনে আর কোনো সন্দেহই অবশিষ্ট রইল না।</p>
    <div class="sub_title" id="calibre_link-28"><span>৮</span><span>. </span><span>আস্ত</span><span> </span><span>গরুর</span><span> </span><span>মাংস</span><span> </span><span>হয়ে</span><span> </span><span>গেল</span><span> </span><span>রসালো</span><span> </span><span>জিলাপি</span><span>! </span></div>
    <p class="txt">খুব সম্ভবত ১৯৮০ সালের ঘটনা। বনভন্তেকে সশিষ্যে বাঁশখালির জলদী বড়ুয়া গ্রামে ফাং করে নিয়ে যাওয়া হলো। অনষ্ঠানে বনভন্তে অংশগ্রহণ করবেন এমন খবর চারপাশের গ্রামগুলোতে আগেই ছড়িয়ে পড়েছিল। তাই সেদিনের সেই অনুষ্ঠানে ব্যাপক জনসমাগম হলো। বৌদ্ধদের পাশাপাশি তখন আশেপাশের মুসলিমদের মাঝেও বনভন্তেকে নিয়ে ব্যাপক আগ্রহের সৃষ্টি হয়েছিল। বনভন্তে নাকি একজন উচ্চস্তরের সাধনাসিদ্ধ আধ্যাত্মিক পুরুষ, তিনি নাকি অন্যের মনের কথা অনায়াসে পড়ে ফেলতে পারেন, নানান অলৌকিক ক্ষমতা নাকি তার করায়ত্ত। বনভন্তে সম্পর্কে ইত্যাকার নানান কথাবার্তা তখন সেখানকার বৌদ্ধ-অবৌদ্ধ সবার মুখে মুখে ফিরছিল।</p>
    <p class="txt">যথারীতি অনুষ্ঠান শুরু হওয়ার পর দানপর্ব শেষ হলো। সবাই অধীর আগ্রহে অপেক্ষা করছিল কখন বনভন্তে তার জ্ঞানগর্ভ ধর্মদেশনা প্রদান করবেন। বনভন্তে সেই ধর্মানুষ্ঠানে জলদগম্ভীর কণ্ঠে তার স্বভাবসুলভ ধর্মদেশনা প্রদান করলেন। উপস্থিত শ্রদ্ধাবান উপাসক-উপাসিকারাও খুব শ্রদ্ধার সঙ্গে বনভন্তের ধর্মদেশনা শুনলেন। দেশনা শেষ হওয়ার সঙ্গে সঙ্গেই উপস্থিত উপাসক-উপাসিকাদের মাঝে একধরনের হুলুস্থুল পরিস্থিতির সৃষ্টি হলো, মোটামুটি বলতে গেলে একধরনের প্রতিযোগিতা শুরু হয়ে গেল। কে কার আগে বনভন্তেকে দানীয় বস্তু গছাতে পারে, কে কার আগে বনভন্তের পবিত্র পদধূলি নিতে পারে, কে কার আগে বনভন্তের কাছ থেকে পানি ছুঁয়ে নিতে পারে।</p>
    <p class="txt">পুণ্যার্থীদের পাশাপাশি সেই সময় অনুষ্ঠানস্থলের চারপাশে উৎসুক জনতার ভিড় ছিল প্রচণ্ড রকম। দর্শনার্থীরা সবাই অন্য ধর্মাবলম্বী। কেউ মুসলিম, কেউ হিন্দু। তাদের মধ্যে &zwj;কয়েকজনের ভারি ইচ্ছে হলো আসলেই বনভন্তের অলৌকিক ক্ষমতা আছে কি না পরীক্ষা করে দেখার। তারা মনে মনে এক কূটবুদ্ধি আঁটলো। দেখা যাক, বনভন্তে কী করেন। প্রথমে তারা একটি পাত্রে গরুর মাংস ভরলো। পাত্রের মুখটি ভালো করে বেঁধে, তারপর সেটি বনভন্তের কাছ থেকে ছুঁইয়ে নিতে লাইনে দাঁড়ালো। অবাক করা ব্যাপার, গরুর মাংসের পাত্রটি সামনে এগিয়ে ধরতেই বনভন্তেও কোনো ইতস্তত না করে হাত দিয়ে ছুঁইয়ে দিলেন। </p>
    <p class="txt"><span>তারপর তারা কিছুটা দূরে গিয়ে পাত্রের মুখ খুলল। খুলবার পর তাদের সবার চোখ তো ছানাবড়া! তারা মনে মনে ভাবতে লাগল, </span><span>‘</span><span>এ কী! এ কী দেখছি! আমরা ভুল দেখছি না তো! নিজেদের চোখকে তো আর অবিশ্বাস করতে পারি না!</span><span>’</span><span> তারপর তারা চোখ কচলে আবার ভালো করে দেখলো। কিন্তু না, মোটেই দৃষ্টিভ্রম নয়, তারা ঠিকই দেখছে। কী আশ্চর্য ব্যাপার, বনভন্তের জাদুকরী হাতের সামান্য ছোঁয়ায় আস্ত গরুর মাংস মুহূর্তেই হয়ে গেল রসালো জিলাপি!</span></p>
    <p class="txt">বনভন্তের এমন অলৌকিক ক্ষমতার প্রমাণ স্বচক্ষে দেখার পর তাদের মনে আর কিছুমাত্র অবিশ্বাস রইল না। মনে মনে বনভন্তের অলৌকিক ক্ষমতা আছে কি না পরীক্ষা করে দেখার তাদের যে দুষ্টুবুদ্ধির খায়েশ তা একেবারেই মিটে গেল। তারপর তারা চোখে বিস্ময় ও মনে সমীহ-জাগানীয়া শঙ্কা নিয়ে আলগোছে বেরিয়ে গেল অনুষ্ঠানস্থল থেকে।</p>
    <div class="sub_title" id="calibre_link-29"><span>৯</span><span>. </span><span>একটি</span><span> </span><span>কলমের</span><span> </span><span>কাহিনি</span></div>
    <p class="txt">শ্রীমৎ আর্যশ্রী ভিক্ষু। তিনি উপসম্পদা গ্রহণ করেন ২০০০ সালে পূজ্য বনভন্তের উপাধ্যায়ত্বে। প্রতিদিন সময় করে তিনি পরম শ্রদ্ধাভরে বনভন্তেকে সেবা করতে যেতেন। বনভন্তেকে সেবা করার প্রতিটি মুহূর্ত তার কাছে মনে হতো জীবনের শ্রেষ্ঠ মুহূর্তগুলোর একটি। বনভন্তের পাশে থাকার সময় তার মন অগাধ অকৃত্রিম শ্রদ্ধায়-ভক্তিতে পরিপূর্ণ থাকতো, সারা দেহ-মন জুড়ে ছড়িয়ে পড়তো পরম প্রশান্তির স্নিগ্ধ পরশ।</p>
    <p class="txt">বনভন্তে তখন যশ-খ্যাতির একেবারে মধ্যগগনে। প্রতিদিন দেশ-বিদেশের হাজারো পুণ্যার্থী তাঁর কাছে আসতেন অমৃতোপম ধর্মদেশনা শুনতে ও তাঁর কাছ থেকে আশীর্বাদ নিতে। তাঁর কাছে আগত পুণ্যার্থীরা পরম শ্রদ্ধা ভরে দেশি-বিদেশি হাজারো দানীয় সামগ্রী স্রোতের মতো দান করতেন, যেন তাঁকে দান করতে পারাটাই জীবনে এক পরম আশীর্বাদ। </p>
    <p class="txt"><span>যা-ই হোক, এবার মূল গল্পে আসি। উপসম্পদা নেওয়ার বছর তিনেক পরের ঘটনা। একজন বন্ধু ভিক্ষুর কছে একটি খুব সুন্দর জাপানী পাইলট কলম দেখার পর আর্যশ্রী ভিক্ষুরও সে-রকম একটি কলম পাওয়ার ভারি ইচ্ছে হলো। মাঝে মাঝেই সংঘস্টোরে ঢুকে খুব আগ্রহ করে খুঁজে দেখতেন হুবহু সে-রকম জাপানী কলম পাওয়া যায় কি না। সংঘস্টোরের দায়িত্বপ্রাপ্ত ভিক্ষুও স্টোরের যাবতীয় কলম তাকে গছিয়ে দিয়ে বলতেন, </span><span>‘</span><span>দেখেন ভন্তে, আপনার পছন্দের কলমটি পান কি না। পেলে খুশি মনে নিয়ে যান।</span><span>’</span><span> </span></p>
    <p class="txt">তিনিও মনের খুশিতে রকমারি এক দঙ্গল কলমের মধ্য থেকে পছন্দের কলমটি তন্নতন্ন করে খুঁজতেন খুব মনোযোগ দিয়ে। কিন্তু কিছুতেই পছন্দের কলমটির খোঁজ মেলে না। বারে বারেই তাকে আশাহত হয়ে মনে একরাশ কষ্ট নিয়ে ফিরে আসতে হলো সংঘস্টোর থেকে।</p>
    <p class="txt"><span>পরে তার মনে পড়ল, </span><span>‘</span><span>বনভন্তেকে তো অনেকেই অনেক ধরনের কলম দান করেন। সেগুলো তিনি খুব যত্ন করে রেখে দেন।</span><span>’</span><span> তিনি মনে মনে ভাবলেন, </span><span>‘</span><span>বনভন্তের কাছে অথবা তাঁর আশেপাশে হুবহু সে-রকম একটি কলম দেখতে পেলে তাঁর কাছ থেকে অথবা সেবক শ্রদ্ধেয় আনন্দমিত্র ভন্তের কাছ থেকে চেয়ে নেবো।</span><span>’</span></p>
    <p class="txt">তারপর প্রায় মাসখানেক পরের ঘটনা। একদিন তিনি প্রতিদিনকার মতো বিকেলের দিকে বনভন্তেকে বন্দনা করতে গেলেন। দেখলেন, পূজ্য বনভন্তে খানিক আগেই রকমারি এক দঙ্গল কলম নিজের সামনে মেলে ধরে সামনে ঝুঁকে পড়ে খুব মনোযোগ দিয়ে সেখান থেকে কলম বাছাই করছেন। সেখানে কম করে হলেও ৭০/৮০টির মতো নানান ধরনের কলম হবে। </p>
    <p class="txt"><span>যা-ই হোক, সেদিন তিনি একদম কাছে গিয়ে বনভন্তের পা ছুঁয়ে মাথা নুয়ে বন্দনা করলেন। বন্দনা শেষে মাথা তোলার সঙ্গে সঙ্গেই পূজ্য বনভন্তে স্নেহপূর্ণ দৃষ্টিতে তার দিকে চেয়ে তিনি এতদিন ধরে যে-রকম একটি কলম হন্যে হয়ে খুঁজছেন হুবহু ঠিক সে-রকম একটি কলম হতে নিয়ে বললেন, </span><span>‘</span><span>ধরো, এই কলমটি তুমি নিয়ে যাও।</span><span>’</span><span> </span></p>
    <p class="txt"><span>প্রথমে তিনি ভারি অবাক হলেন, মনে মনে খানিকটা লজ্জাও পেলেন এই ভেবে যে বনভন্তে তার মনের কথা জেনে ফেলেছেন। তারপর কোনোমতে </span><span>‘</span><span>হ্যাঁ ভন্তে</span><span>’</span><span> বলে পরম শ্রদ্ধার সঙ্গে বনভন্তের হাত থেকে কলমটি নিলেন। কলমটি হাতে নেওয়ার পর হতবুদ্ধি হওয়ার মতো কিছুক্ষণ ঠায় বসে থাকলেন। তিনি কিছুতেই বুঝে উঠতে পারছিলেন না যে, এটা কীভাবে সম্ভব! বহুদিন ধরে তার মনে হুবহু সে-রকম একটি কলম দেখতে পেলে চেয়ে নেওয়ার ইচ্ছে জেগেছিল ঠিকই, কিন্তু তিনি তো সে-কথা ভন্তেকে বলেননি। অথচ এখন তিনি চোখের সামনেই দিব্যি দেখতে পেলেন, বলা নেই কওয়া নেই, চেয়ে নেওয়ার আগেই পূজ্য বনভন্তে নিজে থেকে তাকে ঠিক একই রকম একটি কলম যেচে দিলেন। </span></p>
    <p class="txt">বনভন্তে নিজের অলৌকিক ক্ষমতা দিয়ে অন্যের মনের কথা পড়তে পারেন সেটি তিনি এতদিন কেবল লোকমুখেই শুনে এসেছেন। নিজের জীবনেও যে একদিন তেমন অলৌকিক ঘটনার মুখোমুখি হবেন সেটি তিনি স্বপ্নেও ভাবতে পারেননি। সেদিন এমন অলৌকিক ঘটনা স্বচক্ষে প্রত্যক্ষ করায় পূজ্য বনভন্তের প্রতি অফুরন্ত শ্রদ্ধায়, ভক্তিতে ও কৃতজ্ঞতায় ভরে উঠল তার মন। সেদিনের সেই অলৌকিক ঘটনাটি তার জীবনে একটি নিখাদ সুখস্মৃতি হয়েই রয়ে গেল, যা মনে পড়লে এখনো সারা দেহ-মন এক অনির্বচনীয় পুলকে শিহরিত হয়।</p>
    <p class="txt">উপসংহারে আমি শুধু এটুকুই বলতে চাই, পূজ্য বনভন্তের এসব অলৌকিক ঘটনা যারা একেবারেই বিশ্বাস করেন না তারা একটু পরমতসহিষ্ণু হওয়ার চেষ্টা করুন এবং অন্যের বিশ্বাসকে আঘাত না করে সম্মান করতে শিখুন। আর যারা এগুলো দৃঢ়ভাবে বিশ্বাস করেন তারা এর ফলে ধর্মের প্রতি জেগে ওঠা দুর্লভ শ্রদ্ধাবোধটাকে সযত্নে রক্ষা করুন এবং সেই শ্রদ্ধাবোধের ওপর ভর করে মুক্তির দিকে পরিচালনাকারী ধর্মের বিধিবিধানগুলোকে যথাযথভাবে মেনে চলার চেষ্টা করুন। কারণ, পরমতসহিষ্ণুতার অভাব ও অন্যের বিশ্বাসের ওপর প্রচণ্ড আঘাত হানা কিংবা মনে জেগে ওঠা শ্রদ্ধাটাকে ভুল পথে পরিচালিত করে ধর্ম জ্ঞান করে অধর্মের চর্চা ও লালন করা, কোনোটাই বুদ্ধ-প্রশংসিত নয়, হতে পারে না। কাজেই বিশ্বাসী-অবিশ্বাসী সকলের শুভবুদ্ধির উদয় হোক, এটাই আমার ঐকান্তিক কামনা, প্রার্থনা।</p>
    <section class="ref">
    <div class="ref_title">তথ্যসূত্র :</div>
    <div class="refbox">
    <p class="txt">১. <i class="calibre2">শ্রাবকবুদ্ধ বনভন্তে</i>, ইন্দ্রগুপ্ত ভিক্ষু, ১৪ এপ্রিল, ২০১৪ খ্রিষ্টাব্দ।</p>
    <p class="txt">২. <i class="calibre2">সদ্ধর্মে আলোকিত কীর্তিমান লোকোত্তর মহামানব পূজ্য বনভন্তে</i>, শোভিত ভিক্ষু, ১৪ এপ্রিল, ২০০৯ খ্রিষ্টাব্দ।</p>
    <p class="txt">৩. <i class="calibre2">শ্রদ্ধেয় বনভন্তেকে যেমন দেখেছি ও শুনেছি, </i>কুমুদ বিকাশ চাকমা।</p>
    <p class="txt">৪. <i class="calibre2">বনভন্তের ধর্মদেশনা</i> (দ্বিতীয় খণ্ড), ডা. অরবিন্দ বড়ুয়া, ১৯৯৬ খ্রিষ্টাব্দ।</p>
    <p class="txt">৫. <i class="calibre2">জন্মস্মারক</i>, ২০১১ খ্রিষ্টাব্দ।</p>
    <p class="txt">৬. জ্ঞানশান্ত ভিক্ষুর কিছু অপ্রকাশিত লেখা।</p>
    </div>
    </section>
    </div>
    <div class="react">
    </div>
    </div>
    <h1 class="title">অর্হৎ বনভন্তে : তর্ক বিতর্ক যুক্তিতর্ক</h1>
    <div class="post_box">
    <div class="post_txt">
    <p class="txt">বাংলাদেশের বিগত পৌনে দুশো বছরের বৌদ্ধ ইতিহাসে সবচেয়ে আলোচিত নাম, সবচেয়ে জনপ্রিয় মুখ, সবচেয়ে প্রভাবশালী ব্যক্তিত্ব ও সবচেয়ে বেশি মানুষের শ্রদ্ধার পাত্র কোনো ভিক্ষুর নাম বলতে হলে কোনো দ্বিধা ছাড়াই সবার আগে পূজ্য বনভন্তের নাম বলতে হবে। এক্ষেত্রে পূজ্য বনভন্তে একেবারে যাকে বলে অপ্রতিদ্বন্দ্বী, অদ্বিতীয়। কারো সঙ্গেই তাঁর তুলনা করা চলে না।</p>
    <p class="txt">তিনি তাঁর জীবনের সুদীর্ঘ ২১টি বছর একাকী আরণ্যিক জীবনযাপন করেছেন, দীর্ঘকাল কঠোর ধুতাঙ্গ ব্রত পালন করেছেন, গতানুগতিক ও প্রচলিত ধারার ভিক্ষুজীবনের চাইতে একেবারে ভিন্নধারার ও বুদ্ধের শিক্ষা-আদর্শের সঙ্গে সম্পূর্ণ সঙ্গতিপূর্ণ কঠোর বিনয়ানুগ জীবনযাপন করেছেন, তাঁর এমন সব কতগুলো একান্ত ব্যক্তিগত চারিত্রিক দিক বা বৈশিষ্ট্য তাঁকে এক অনন্য উচ্চতায় সমাসীন করেছে, অন্য গতানুগতিক ভিক্ষুদের চাইতে সম্পূর্ণ আলাদা একটা মর্যাদা এনে দিয়েছে এবং সেগুলোই তাঁকে এদেশের ধর্মপ্রাণ বৌদ্ধদের মনে অকৃত্রিম ও অচলা শ্রদ্ধার সুউচ্চ আসনে সুপ্রতিষ্ঠিত করেছে।</p>
    <p class="txt">এ ছাড়াও, কেউ কেউ বিশ্বাস করুক বা না-করুক, অসংখ্য ধর্মপ্রাণ উপাসক-উপাসিকা পূজ্য বনভন্তের একান্ত সান্নিধ্যে এসে বিভিন্ন সময়ে বিভিন্ন ধরনের অবিশ্বাস্য সব অলৌকিক ঘটনার মুখোমুখি হয়েছেন যেগুলো তাদের মনে এমনভাবে চিরস্থায়ী দাগ কেটেছে যে, এতে তাদের মনে পূজ্য বনভন্তের প্রতি শ্রদ্ধাই কেবল বাড়িয়ে দেয়নি, তাদের মনোমন্দিরে শ্রদ্ধার বেদিতে পূজ্য বনভন্তের চিরস্থায়ী আসন গড়ে তুলতে বেশ অবদান রেখেছে। </p>
    <p class="txt">সবচেয়ে বড়ো কথা হচ্ছে, বুঝে হোক আর না বুঝে হোক, জেনে হোক আর না জেনে হোক, তাঁর একান্ত সান্নিধ্য পাওয়া শত শত শিষ্য ও লাখো ভক্ত-অনুরাগী শ্রদ্ধাবান উপাসক-উপাসিকারা পূজ্য বনভন্তের সামগ্রিক কথাবার্তা, চালচলন, আচার-আচরণ একদম কাছ থেকে নিবিড়ভাবে পর্যবেক্ষণ করে এবং সর্বোপরি তাঁর জ্ঞানের গভীরতা আঁচ করতে পেরে একদম মন থেকে বিলক্ষণ বিশ্বাস করেন যে, তিনি একজন অর্হৎ, মুক্তপুরুষ, আর্যশ্রাবক, শ্রাবকবুদ্ধ, ক্ষণজন্মা মহাপুরুষ। তাদের এই বিশ্বাসে কোনো খাদ নেই, কোনো কৃত্রিমতা নেই, যাকে বলে বিলকুল নিখাদ ও অকৃত্রিম, হোক সেটি অন্ধভাবে কিংবা চোখ-কান খোলা রেখে।</p>
    <p class="txt">এদেশে প্রকৃত থেরবাদী বুদ্ধধর্মের নবজাগরণে পূজ্য বনভন্তে যে অসামান্য অবদান রেখেছেন সেটিও এককথায় অনন্য। পূজ্য বনভন্তে তাঁর বুদ্ধসমকালীন ভিক্ষুদের মতো করে কঠোরভাবে ভিক্ষুবিধি পালন, আপসহীন জীবনাদর্শ ও অবিশ্রান্তভাবে প্রাঞ্জল, হৃদয়গ্রাহী, চিত্তাকর্ষক বলিষ্ঠ ধর্মদেশনা প্রদানের মাধ্যমে এদেশের সর্বস্তরের উপাসক-উপাসিকাদের মনে যে নিখাদ শ্রদ্ধা জাগিয়ে দিতে পেরেছিলেন, ধর্মচর্চার আত্যন্তিক আগ্রহ জাগিয়ে দিতে পেরেছিলেন, তাঁর মতো করে আর কেউই সেটি পারেননি। </p>
    <p class="txt">বর্তমানে এদেশের সবচেয়ে বড়ো বৌদ্ধ বিহারটির নাম রাজবন বিহার যেখানে প্রায় দেড় শতাধিক ভিক্ষু-শ্রামণের নিত্য বসবাস। এটিই এখন এদেশের বৌদ্ধদের প্রধানতম তীর্থস্থান। এমন বিখ্যাত ও ঐতিহ্যবাহী পুণ্যতীর্থ রাজবন বিহার পূজ্য বনভন্তের নিজ হাতে গড়া। সেই সঙ্গে তিনি প্রায় সাত শতাধিক বিশাল এক ভিক্ষুসংঘ গড়ে তুলেছেন যারা এদেশে বুদ্ধধর্মের প্রচার-প্রসারে অসামান্য অবদান রেখে চলেছেন আজ অবধি। দেশের বিভিন্ন এলাকায় ও দেশের বাইরে সব মিলিয়ে শতাধিক শাখা বনবিহার ও অরণ্য কুটির প্রতিষ্ঠিত হয়েছে তাঁরই অনুমোদনক্রমে। তিনি রাজবন বিহারে শুধু ভিক্ষু-শ্রামণদের চিকিৎসাসেবার জন্য আধুনিক হাসপাতাল, পালি ও ত্রিপিটক শেখার জন্য তিনতলাবিশিষ্ট বিশাল পালি কলেজ ও পাঁচতলাবিশিষ্ট বিশাল গ্রন্থাগার তৈরি করেছেন, যেগুলো বলতে দ্বিধা নেই এদেশের পেক্ষাপটে অনন্য নজির স্থাপন করেছে। পূজ্য বনভন্তের এই সমস্ত অসামান্য অবদানের কথা কৃতজ্ঞজন মাত্রই অকপটে স্বীকার করবেন, আশা রাখি। </p>
    <p class="txt">মূলত এই সমস্ত অসামান্য অবদান রাখার কারণেই পূজ্য বনভন্তে এদেশের আপামর ধর্মপ্রাণ বৌদ্ধদের অবারিত মনাকাশে দিবাকরের মতো আপন উজ্জ্বলতায় চিরভাস্বর ও চিরদীপ্তিমান থাকবেন দূর ভবিষ্যতেও, এ বিষয়ে বিন্দুমাত্র সন্দেহ নেই। </p>
    <p class="txt">যাক, এতক্ষণ ধরে ধান ভানতে গিয়ে শিবের গীত গাওয়া হলো অনেক। মনে হয় এই নিবন্ধের ভূমিকাটুকু বড্ড বেশি হয়ে গেল। আশা করি, সহৃদয় পাঠকবৃন্দ আমায় ক্ষমার চক্ষেই দেখবেন। ক্ষমা করতে না পারলেও কিছু করার নেই। পাঠক হলে লেখকের যন্ত্রণা আপনাকে সহ্য করতেই হবে। লেখক লিখবেন আর আপনাকে সেসব পড়ে যেতে হবে, লেখকের এই কলমদাপানি বন্ধ করার কোনো উপায়ই আপনার হাতে নেই। </p>
    <p class="txt"><span>এত ভণিতা না করে এবার মূল প্রসঙ্গের অবতারণা করা যাক। এই নিবন্ধের শুরুতে এত এত বনভন্তে-স্তুতি পড়ে আবার ভেবে বসবেন যে, বনভন্তে বিলকুল বিতর্কমুক্ত। পূজ্য বনভন্তে এদেশের বৌদ্ধ ইতিহাসে সবচেয়ে বেশি জনপ্রিয়, শ্রদ্ধেয় ও সম্মানিত ব্যক্তি হলেও আমার মনে হয় সবচেয়ে বেশি বিতর্কও হয়েছে তাঁকে ঘিরেই এবং সেগুলো এখনো রয়েছে বহাল তবিয়তে। একশ্রেণির ভিক্ষু-গৃহীর জোরালো (প্রায়শই কদর্যপূর্ণ) বক্তব্য হচ্ছে, </span><span>“</span><span>বনভন্তে নাকি কিছুতেই একজন অর্হৎ হতে পারেন না। অর্হৎ হলে এত রাগী কেন? বনভন্তে নাকি সংঘভেদ করেছেন। সংঘভেদ করা গুরুকর্ম। যিনি গুরুকর্ম করেন তিনি কিছুতেই একজন অর্হৎ হতে পারেন না। বনভন্তে নাকি তাঁর ধর্মদেশনায় বিভিন্ন সময় মেয়েদের নিয়ে অশালীন ও অবমাননাকর মন্তব্য করেছেন। বনভন্তে যদি অর্হৎ হয়ে থাকেন তাহলে তাঁর দেহটিকে ফরমালিন দিয়ে রাখতে হলো কেন? অর্হতের দেহ তো পচে যাওয়ার কথা না।</span><span>”</span><span> হেন তেন ইত্যাদি ইত্যাদি আরও অনেক কিছু। </span></p>
    <p class="txt">বিজ্ঞ পাঠক, কেমন, শুনতে বেশ যৌক্তিক মনে হচ্ছে তো? দাঁড়ান, কোনো কিছুকে হুট করে বিশ্বাস করার আগে ভালো করে যাচাই-বাছাই করে নেওয়াই পণ্ডিত ব্যক্তির কাজ। কথাটা কিন্তু আমার না, ভগবান বুদ্ধের। অন্যতীর্থিয় নিগণ্ঠ সন্ন্যাসীদের ভক্ত সিংহসেনাপতি ত্রিরত্নের শরণ নিতে চাইলে বুদ্ধ তাকে উদ্দেশ্য করে এই কথাটিই বলেছিলেন (মহাৰ.২৯৩)। আমার এই নিবন্ধের মূল উদ্দেশ্যই হচ্ছে, বনভন্তের বিরুদ্ধবাদীদের এমন বক্তব্যগুলো প্রকৃত বুদ্ধবাণী তথা ত্রিপিটক ও অর্থকথার সঙ্গে কতটা সঙ্গতিপূর্ণ সেটি যুক্তিতর্কের আলোয় খতিয়ে দেখা এবং তারপর সেগুলোকে চুলচেরা বিচার-বিশ্লেষণ করা। এতে আমার এই নিবন্ধটি বেশ বড়সড়ো হয়ে যেতে পারে। অতএব দয়া করে আরও বেশ খানিকটা সময় ধৈর্য ধরে অপেক্ষা করুন। পুরোটা পড়ে দেখার পরই না হয় চূড়ান্ত সিদ্ধান্ত নেবেন। কী, অযৌক্তিক আবদার করছি না তো আবার? খালি ভয় হয়, এই বুঝি কোনো দোষ করে ফেললাম! কারণ বিরুদ্ধবাদীরা পূজ্য বনভন্তে ও তাঁর শিষ্যদের সবকিছুতেই কীভাবে কীভাবে যেন তাদের অভিজ্ঞ (?) চোখ দিয়ে দোষ খুঁজে পেয়ে যান, খুঁত খুঁজে পেয়ে যান। আমি আবার দোষ-খুঁত খোঁজাখুঁজির তালে নেই। যুক্তিতর্কের আলোয় খতিয়ে দেখা বা বিশ্লেষণ করে দেখাই আমার কাজ। </p>
    <p class="txt"><span>যা-ই হোক, মূল আলোচনায় ঢোকার আগে এই মুহূর্তে আমার থাইল্যান্ডের বিখ্যাত আজান চাহ্&zwnj; ভন্তের একটি কথা ভীষণভাবে মনে পড়ছে। তাঁর কথা হচ্ছে, </span><span>“</span><span>একটি পেয়ালা যদি দুর্গন্ধযুক্ত মলিন পানিতে পূর্ণ থাকে তাহলে সেটি নিশ্চয় ব্যবহারের অনুপযোগী। কেবল তখনি সেই পানির পেয়ালাটি ব্যবহারের উপযোগী হয় যখন পুরোনো দুর্গন্ধযুক্ত মলিন পানি ফেলে দেওয়া হয়। অতএব আপনাদেরও আগেকার সমস্ত উল্টা-পাল্টা ধ্যান-ধারণা ও মতামত ঝেড়ে ফেলে দিয়ে মনকে আগে খালি করতে হবে। তবেই আপনি সবকিছু পরিষ্কার দেখতে পাবেন, সম্যক উপলব্ধি করতে পারবেন।</span><span>”</span><span> </span></p>
    <p class="txt">অতএব আমিও আজান চাহ্ ভন্তের সঙ্গে সুর মিলিয়ে বলবো, আপনাদের মনের পেয়ালাটি খালি করুন, বনভন্তের সম্পর্কে পুরোনো উল্টা-পাল্টা ধ্যান-ধারণা ও মতামতগুলো আপাতত একপাশে সরিয়ে রাখুন, তবেই আপনারা যথার্থ সত্যকে উপলব্ধি করতে পারবেন, নচেৎ ভজকট পাকিয়ে যাবে।</p>
    <p class="txt">চলুন, এবার মূল আলোচনা শুরু করা যাক। আমি বিরুদ্ধবাদীদের একেকটি পয়েন্ট ধরে ধরে আমার আলোচনা এগিয়ে নিয়ে যাবো। একদম শুরুতেই বনভন্তের অর্হত্ত্বের প্রসঙ্গ।</p>
    <p class="txt"><span>(১) বনভন্তে কি আসলেই অর্হৎ? </span><span>বড্ড কঠিন প্রশ্ন। এক কথায় এর সোজাসাপ্টা উত্তর হচ্ছে, </span><span>‘</span><span>আমাদের মতো সাধারণ মানুষের পক্ষে একদম নিশ্চিত করে বলা মুশকিল</span><span>’</span><span>। তাহলে কোন যুক্তিতে বনভন্তের শিষ্যরা কথায় কথায় তাঁকে অর্হৎ, আর্যপুরুষ, আর্যশ্রাবক, শ্রাবকবুদ্ধ বলেন? কেউ কেউ তো আরও এক কাঠি সরেস। তারা বলেন, </span><span>‘</span><span>পূজ্য বনভন্তে নাকি যেমন তেমন অর্হৎ নন, বিলকুল ষড়ভিজ্ঞ অর্হৎ!</span><span>’</span><span> সবচেয়ে অবাক করা ব্যাপার হচ্ছে, আমি নিজেও আমার বিভিন্ন দেশনায় (কেউ কেউ হয়তো শুনে থাকবেন) পূজ্য বনভন্তেকে </span><span>‘</span><span>আর্যপুরুষ, শ্রাবকবুদ্ধ</span><span>’</span><span> বলে থাকি! একদিকে আমার সোজাসাপ্টা উত্তর</span><span>—‘</span><span>আমাদের মতো সাধারণ মানুষের একদম নিশ্চিত করে বলা মুশকিল</span><span>’</span><span>; আর অন্যদিকে আমি নিজেই বনভন্তেকে </span><span>‘</span><span>আর্যপুরুষ, শ্রাবকবুদ্ধ</span><span>’</span><span> বলি। এ তো চরম স্ববিরোধিতা! এতক্ষণে নিশ্চয় ভাবছেন, এ্যাঁ, বলে কী লোকটা! যত্তসব গাঁজাখুরি গপ্পো। দাঁড়ান দাঁড়ান, মাথা গরম করবেন না। </span><span>কী</span><span> ও </span><span>কেন</span><span>-এর প্রসঙ্গে আসছি একটু পরে। তার আগে </span><span>‘</span><span>অর্হত্ত্ব আসলে কী</span><span>’</span><span> সে-ব্যাপারে ত্রিপিটক-অর্থকথা কী বলে সেটি একটু দেখে নেয়া যাক।</span></p>
    <p class="txt"><span>সংযুক্তনিকায়ের ষড়ায়তন বর্গের অরহত্তপঞ্হসুত্ত-এ এক ভিক্ষু অগ্রশ্রাবক সারিপুত্র স্থবিরকে জিজ্ঞেস করেছিলেন, </span><span>“</span><span>অর্হত্ত্ব আসলে কী?</span><span>”</span><span> উত্তরে সারিপুত্র স্থবির বলেছিলেন, </span><span>“</span><span>লোভের ক্ষয়, বিদ্বেষের ক্ষয় ও মোহ তথা অজ্ঞানতার ক্ষয়কেই বলা হয় </span><span>‘</span><span>অর্হত্ত্ব</span><span>’</span><span>।</span><span>”</span><span> (স.নি.৪.৩১৫)</span></p>
    <p class="txt"><span>দীর্ঘনিকায়ের </span><span>সামঞ্ঞফলসুত্ত</span><span>-এ আসবক্ষয়-জ্ঞান ও চার আর্যসত্যকে প্রকৃষ্টরূপে উপলব্ধি করাকেই অর্হত্ত্ব বলা হয়েছে। সেখানে বলা হয়েছে এভাবে : </span><span>“</span><span>কোনো একজনের চিত্ত যখন সমাহিত, পরিশুদ্ধ, পরিষ্কার, নির্দোষ, কলুষমুক্ত, কোমল ও সক্রিয় হয়ে ওঠে এবং নিশ্চল অবস্থা প্রাপ্ত হয়, তখন তার চিত্ত আসবক্ষয়ের দিকে পরিচালিত হয়, নমিত হয়। তখন সে </span><span>‘</span><span>এটি দুঃখ, এটি দুঃখের উৎস, এটি দুঃখের নিরোধ, এটি দুঃখনিরোধের পথ; এটি আসব, এটি আসবের উৎস, এটি আসবের নিরোধ, এটি আসবনিরোধের পথ</span><span>’</span><span> এভাবে প্রকৃষ্টরূপে জানে। তারপর তার চিত্ত কামাসব, ভবাসব, অবিদ্যাসব থেকে পুরোপুরি মুক্ত হয়। এভাবে পুরোপুরি আসবমুক্ত হওয়ায় সে </span><span>‘</span><span>আসবমুক্ত হয়েছি</span><span>’</span><span> বলে প্রকৃষ্টরূপে জানে এবং </span><span>‘</span><span>আমার জন্ম শেষ হয়েছে, ব্রহ্মচর্য অনুশীলিত হয়েছে, যা কিছু করণীয় সব শেষ হয়েছে, এরপর আর আমায় ভবে জন্মাতে হবে না</span><span>’</span><span> এভাবে প্রকৃষ্টরূপে জানে।</span><span>”</span><span> (দী.নি.১.২৪৯) আশা করি, এ দুটো উদাহরণ থেকে </span><span>‘</span><span>অর্হত্ত্ব আসলে কী</span><span>’</span><span> সেটি পরিষ্কার হয়ে গেছে।</span></p>
    <p class="txt"><span>এবার আসি </span><span>‘</span><span>অর্হৎ কাকে বলে?</span><span>’</span><span> সে প্রসঙ্গে। </span><span>পুগ্গলপঞ্ঞত্তি</span><span> গ্রন্থে বলা হয়েছে এভাবে : </span><span>“</span><span>রূপরাগ, অরূপরাগ, মান, ঔদ্ধত্য ও অবিদ্যা এসব বিষয় যিনি সম্পূর্ণরূপে পরিত্যাগ করেছেন তাকেই বলা হয় অর্হৎ।</span><span>”</span><span> (পু.প.৪৪) আর </span><span>ৰিসুদ্ধিমগ্গ</span><span> গ্রন্থে বলা হয়েছে : </span><span>“</span><span>যিনি অরি নামক শত্রুকে হত্যা করেছেন তিনিই অর্হৎ, যিনি লোকোত্তরমার্গ দিয়ে ক্লেশগুলোকে ধ্বংস করেছেন তিনিই অর্হৎ।</span><span>”</span><span> (ৰি.ম.১২৫-১৩০) সোজা কথায়, যিনি লোকোত্তরমার্গ দিয়ে দশ সংযোজন, দশ ক্লেশ পুরোপুরি ক্ষয় করেছেন, পুরোপুরি ধ্বংস করেছেন, আসবগুলোকে ক্ষয় করেছেন এবং চার আর্যসত্যকে সম্যক উপলব্ধি করেছেন তিনিই অর্হৎ। অর্হত্ত্ব কোনো খাওয়ার জিনিসও না, কাউকে দেওয়ার জিনিসও না, এমনকি কাউকে দেখানোর জিনিসও না। আর যিনি অর্হত্ত্ব লাভ করেন বা অর্হৎ হন তাকে তো আর কোনো সার্টিফিকেট দেওয়া হয় না যেটি দেখে নিশ্চিত করে বলে দেওয়া যাবে </span><span>‘</span><span>ইনি অর্হৎ</span><span>’</span><span>। </span></p>
    <p class="txt">তাহলে অর্হৎ চেনার কি কোনো উপায় নেই? আছে আছে, বলছি ধীরে ধীরে। অনেকে বলেন, একজন অর্হৎই কেবল অন্য একজন অর্হৎকে চিনতে পারে। অর্হৎ ছাড়া সেটি সম্ভব নয়। আসলে সেটি পুরোপুরি ঠিক নয়। অর্হৎ হলেই যে আরেকজন অর্হৎকে চিনতে পারবে ব্যাপারটি কিন্তু তা নয়। সেই অর্হৎকে অবশ্যই শমথ-ভাবনার মাধ্যমে দিব্যচোখ ও চিত্ত-বিচরণ-জ্ঞানের অধিকারী করতে হবে। তা না হলে শুধু বিদর্শন-ভাবনা করে অর্হৎ হলেও আরেকজন অর্হৎকে চিনতে পারবে না। আসল কথা হচ্ছে অর্হত্ত্ব বা অন্য কোনো মার্গফল এখানে মুখ্য ব্যাপার না, মুখ্য ব্যাপার হচ্ছে সে দিব্যচোখ ও চিত্ত-বিচরণ-জ্ঞান অর্জন করেছে কি না। শমথ-ভাবনার মাধ্যমে এই দুটি অভিজ্ঞার অধিকারী হতে পারলে আপনিও বলে দিতে পারবেন কে অর্হৎ আর কে অর্হৎ নন। </p>
    <p class="txt"><span>কী, অবাক হচ্ছেন বুঝি? ভাবছেন, আজগুবি সব কথাবার্তা। সত্যি বলছি, মোটেই আজগুবি নয়। কারণ দীর্ঘনিকায়ের </span><span>‘</span><span>সামঞ্ঞফলসুত্ত</span><span>’</span><span>-এ বলা হয়েছে, </span><span>“</span><span>কোনো একজনের চিত্ত যখন সমাহিত, পরিশুদ্ধ, পরিষ্কার, নির্দোষ, কলুষমুক্ত, কোমল ও সক্রিয় হয়ে ওঠে এবং নিশ্চল অবস্থা প্রাপ্ত হয়, তখন তার চিত্ত চিত্ত-বিচরণ-জ্ঞানের দিকে পরিচালিত হয়, নমিত হয়। তখন সে অন্য ব্যক্তির চিত্তকে নিজের চিত্ত দিয়ে বিশেষভাবে ও প্রকৃতভাবে জানে : </span><span>‘</span><span>এটি লোভযুক্ত চিত্ত, লোভহীন চিত্ত, বিদ্বেষযুক্ত চিত্ত, বিদ্বেষহীন চিত্ত, মোহযুক্ত চিত্ত, মোহহীন চিত্ত, সংক্ষিপ্ত চিত্ত, বিক্ষিপ্ত চিত্ত, মহান চিত্ত, অমহান চিত্ত, অশ্রেষ্ঠ চিত্ত, শ্রেষ্ঠ চিত্ত, সমাহিত চিত্ত, অসমাহিত চিত্ত, বিমুক্ত চিত্ত, অবিমুক্ত চিত্ত</span><span>’</span><span> এভাবে প্রকৃষ্টরূপে জানে।</span><span>”</span><span> (দী.নি.২৪২) এটিকেই বলা হয় চিত্ত-বিচরণ-জ্ঞান। এই জ্ঞান দিয়েই অন্যের যাবতীয় চিত্তের হালহকিকত জানতে হয়, অর্হত্ত্ব-জ্ঞান দিয়ে নয় অথবা অন্য কোনো কিছু দিয়ে নয়। তবে </span><span>ৰিসুদ্ধিমগ্গ </span><span>গ্রন্থমতে অন্যের চিত্তের হালহকিকত জানতে এই চিত্ত-বিচরণ-জ্ঞানকেও দিব্যচোখের ওপর নির্ভর করতে হয়। সেখানে বলা হয়েছে, </span><span>“</span><span>কোনো একজন ভিক্ষুকে আলো বাড়িয়ে দিব্যচোখ দিয়ে অপরের হৃদয়-রূপকে (হৃদয়-বাস্তুকে) আশ্রয় করে থাকা রক্তের বর্ণকে দেখে চিত্তকে খুঁজে দেখতে হবে।</span><span>”</span><span> (ৰি.ম.৪০১) তার মানে, একজন অভিজ্ঞালাভী ধ্যানীকে আগে ধ্যানের মাধ্যমে আলো বাড়িয়ে নিতে হবে, তারপর দিব্যচোখ দিয়ে চিত্তকে খুঁজে দেখতে হবে। খুঁজে পেলে তারপরই কেবল চিত্ত-বিচরণ-জ্ঞান দিয়ে সেই চিত্তকে জানা সম্ভব হবে, অন্যথায় নয়। এখানে কিন্তু কোথাও অর্হৎ হতে হবে এমন কোনো শর্ত জুড়ে দেওয়া নেই। </span></p>
    <p class="txt"><span>তার সুস্পষ্ট ও জ্বলন্ত প্রমাণ আমরা ধম্মপদট্ঠকথার </span><span>‘</span><span>নন্দত্থেরৰত্থু</span><span>’</span><span>-তে দেখতে পাই। সেখানে বলা হয়েছে, বুদ্ধের বৈমাত্রেয় ভাই নন্দ স্থবির বুদ্ধের কাছ থেকে স্বর্গের অনিন্দ্যসুন্দরী অপ্সরা লাভের প্রতিশ্রুতি পেয়ে নির্জন জায়গায় অপ্রমত্ত ও বীর্যবান হয়ে ধ্যান করতে চলে যান এবং অচিরেই অর্হত্ত্ব লাভ করেন। সেটা জানার পর তখন এক দেবতা গভীর রাতে গোটা জেতবন আলোকিত করে বুদ্ধের কাছে এসে জানাল, </span><span>“</span><span>ভন্তে, আপনার সৎভাই আয়ুষ্মান নন্দ এখন আসবক্ষয় করে পুরোপুরি আসবমুক্ত হয়ে এই জন্মেই চিত্তবিমুক্তি ও প্রজ্ঞাবিমুক্তি নিজ অভিজ্ঞা দ্বারা সাক্ষাৎ করে, উৎপন্ন করে অবস্থান করছেন।</span><span>”</span><span> ভগবানও আপন চিত্ত-বিচরণ-জ্ঞান দিয়ে দেখলেন এবং বুঝলেন যে, দেবতাটি ঠিকই বলেছে। তারপর নন্দ নিজে এসে যখন ভগবান বুদ্ধকে তার অর্হত্ত্ব লাভের কথা জানালেন তখন ভগবান বুদ্ধ তাকে বললেন, </span><span>“</span><span>নন্দ, আমি নিজেই আপন চিত্ত দিয়ে (মানে চিত্ত-বিচরণ-জ্ঞান দিয়ে) তোমার অর্হত্ত্ব লাভের খবর জেনেছি। এক দেবতা এসেও আমাকে সে-কথা জানিয়েছে।</span><span>”</span><span> </span></p>
    <p class="txt"><span>বিজ্ঞ পাঠক, এখানে দুটি বিষয় খুব পরিষ্কারভাবে উঠে এসেছে। এক. ভগবান বুদ্ধ নিজের চিত্ত দিয়েই (</span><span>চেতসা চেতো পরিচ্চ</span><span>) অর্থাৎ চিত্ত-বিচরণ-জ্ঞান দিয়েই নন্দের অর্হত্ত্ব লাভের কথা জেনেছেন, নিজের অর্হত্ত্ব বা আসবক্ষয়-জ্ঞান দিয়ে নয়। দুই. সামান্য একজন দেবতাও আয়ুষ্মান নন্দের অর্হত্ত্ব লাভের কথা জানতে পেরেছেন। কই, সেখানে তো দেবতাটিকে মোটেও অর্হৎ বলে দাবি করা হয়নি! তার মানে দিব্যচোখ ও চিত্ত-বিচরণ-জ্ঞানের অধিকারী হলে যে-কেউই অন্যের ধ্যান, মার্গফল, অর্হত্ত্ব প্রভৃতি চিত্তের যাবতীয় হালহকিকত জানতে পারে, তার জন্য অর্হৎ বা মার্গফললাভী হতে হয় না। তাত্ত্বিকভাবেও সেটি বিলকুল সম্ভব। যারা </span><span>‘</span><span>একজন অর্হতই কেবল অন্য একজন অর্হৎকে চিনতে পারে</span><span>’</span><span> এই দাবি করেন তারা কি এবার তাদের মত বদলাবেন? জানি, অনেকেই তাদের মত বদলাবেন না কিংবা বদলাতে চাইবেন না। </span></p>
    <p class="txt"><span>যা-ই হোক, এবার আপনারা হয়তো প্রশ্ন করতে পারেন, বনভন্তের শিষ্যরা বা ভক্তরা তো তাঁকে আকছার অর্হৎ, শ্রাবকবুদ্ধ ইত্যাদি বলেন, তাহলে তারা কি দিব্যচোখ কিংবা চিত্ত-বিচরণ-জ্ঞান লাভ করেছেন? আমার সোজাসাপ্টা উত্তর হচ্ছে, </span><span>‘</span><span>না, অন্তত আমার জানামতে সে-রকম কেউ নেই।</span><span>’</span><span> তাহলে? দাঁড়ান, বলছি সে-প্রসঙ্গে।</span></p>
    <p class="txt">এই মুহূর্তে আমার <i class="calibre2">উদান</i> গ্রন্থের সপ্ত জটিল সূত্রটির কথা মনে পড়ছে। বুদ্ধ সেখানে কোশলরাজ প্রসেনজিতের মন্তব্যের জের ধরে অর্হৎ, মার্গফললাভী, অভিজ্ঞা-উৎপাদক ধ্যানলাভী অর্থাৎ দিব্যচোখ বা চিত্ত-বিচরণ-জ্ঞানের অধিকারী না হয়েও কীভাবে একজন অর্হৎকে চেনা যায় সে-উপায় বাতলে দিয়েছেন। তার সারাংশ হচ্ছে এ-রকম :</p>
    <p class="txt"><span>একসময় কোশলরাজ বুদ্ধের সঙ্গে দেখা করতে গেলেন। ঠিক সেই মুহূর্তে তাদের পাশ দিয়ে সাতজন জটাধারী সন্ন্যাসী, সাতজন নিগণ্ঠ সন্ন্যাসী, সাতজন নগ্নসন্ন্যাসী, সাতজন একবস্ত্রী সন্ন্যাসী ও সাতজন পরিব্রাজক হেঁটে যাচ্ছিল। রাজা বুদ্ধের সামনে থেকেই তাদের উদ্দেশে বন্দনা নিবেদন করলেন। তারপর বুদ্ধকে বললেন, </span><span>“</span><span>ভন্তে, জগতে যেসব অর্হৎ বা অর্হত্ত্বমার্গ-সমন্বিত ব্যক্তি আছেন এরা তাদের মধ্যে অন্যতম।</span><span>”</span><span> </span></p>
    <p class="txt"><span>তখন বুদ্ধ তাকে বললেন, </span><span>“</span><span>মহারাজ, আপনার মতো পঞ্চকামগুণভোগী, স্ত্রীপুত্র নিয়ে বসবাসকারীর পক্ষে </span><span>‘</span><span>এরা অর্হৎ বা অর্হত্ত্বমার্গ-সমন্বিত</span><span>’</span><span> এভাবে জানা কঠিন (</span><span>দুজ্জানং</span><span>)।</span><span>”</span><span> বিজ্ঞ পাঠক, খেয়াল করুন, বুদ্ধ কিন্তু এখানে একেবারে অসম্ভব বলেননি। আর এখনকার পণ্ডিত-লেণ্ডিত সবাই একবাক্যে জোর গলায় বলে দেন </span><span>‘</span><span>অ-স-ম্ভ-ব</span><span>’</span><span>। এ ব্যাপারে মোটামুটি সবাই এককাট্টা। বুঝুন তাহলে অবস্থা! বুদ্ধ আর এখনকার পণ্ডিতমন্য ব্যক্তিদের মাঝে কতো তফাত, তাই না?</span></p>
    <p class="txt"><span>তারপর বুদ্ধ বললেন, </span><span>“</span><span>মহারাজ, একসঙ্গে বসবাস করেই একজনের ভালো-মন্দ চরিত্র (</span><span>সীলং</span><span>) সম্পর্কে জানতে হয়। আচার-ব্যবহারের মাধ্যমেই একজনের শুদ্ধতা-অশুদ্ধতা (</span><span>সোচেয্যং</span><span>) জানতে হয়। বিপদের সময়ই একজনের জ্ঞানশক্তি (</span><span>থামং</span><span>) সম্পর্কে জানতে হয়। আলাপ-আলোচনার মাধ্যমেই একজনের প্রজ্ঞা (</span><span>পঞ্ঞা</span><span>) সম্পর্কে জানতে হয়। তাও আবার অনেক দীর্ঘ সময় লাগবে, অল্প সময়ের ভেতর জানা সম্ভব নয়। মনোযোগীর পক্ষেই কেবল জানা সম্ভব, অমনোযোগীর পক্ষে নয়। প্রজ্ঞাবানের পক্ষেই কেবল জানা সম্ভব, দুষ্প্রাজ্ঞের পক্ষে নয়।</span><span>”</span><span> (উদা.৫২; সং.নি.১.১২২)</span></p>
    <p class="txt"><span>অর্থকথায় এ ব্যাপারে বলা হয়েছে এভাবে : </span><span>“</span><span>ইতি ভগৰা রঞ্ঞো উজুকমেৰ তে </span><span>‘‘</span><span>ইমে নামা</span><span>’’</span><span>তি অৰত্বা অরহন্তানং অনরহন্তানঞ্চ জাননূপাযং পকাসেসি।</span><span>”</span><span> (উদা.অট্ঠ.৫২) অর্থাৎ, এভাবেই ভগবান রাজাকে সরাসরি </span><span>‘</span><span>এরা অর্হৎ বা অর্হৎ নয়</span><span>’</span><span> না বলে কে অর্হৎ আর কে অর্হৎ নয় সেটি জানার বা চেনার উপায় (</span><span>অরহন্তানং অনরহন্তানঞ্চ জাননূপাযং</span><span>) দেখিয়ে দিয়েছেন। তার মানে একসঙ্গে থেকে দীর্ঘ সময় ধরে গভীর মনোযোগ ও প্রজ্ঞা দিয়ে পর্যবেক্ষণ করার মাধ্যমে কে অর্হৎ আর কে অর্হৎ নয় সেটি জানা কঠিন বটে, তবে বিলকুল অসম্ভব নয়। ত্রিপিটক ও অর্থকথা কিন্তু তা-ই বলছে। </span></p>
    <p class="txt"><span>অতএব আমি এখানে জোর গলায় বলতে চাই, আমরা বনভন্তের শিষ্যরাও দীর্ঘ বহু বছর ধরে পূজ্য বনভন্তের সান্নিধ্যে থেকে, খুব কাছ থেকে তাঁর কথাবার্তা, আচার-আচরণ হতে শুরু করে তাঁর সামগ্রিক জীবনটাকে গভীর মনোযোগ ও আপনাপন অর্জিত প্রজ্ঞা দিয়ে পর্যবেক্ষণ করে এবং তাঁর সবকিছুকে বুদ্ধবাণীর আধার ত্রিপিটকের সঙ্গে মিলিয়ে দেখে একদম মনেপ্রাণে বিশ্বাস করি যে, </span><span>‘</span><span>পূজ্য বনভন্তে একজন অর্হৎ।</span><span>’</span><span> আমার ভীষণ জানতে ইচ্ছে হয়, যারা বিশ্বাস করেন না তারা বনভন্তের সঙ্গে মোট কয় বছর কাটিয়েছেন? কত দীর্ঘ সময় তারা বনভন্তের সান্নিধ্যে থেকেছেন? তারা যদি বনভন্তের সঙ্গে দীর্ঘ সময় না কাটান বা তাঁর সান্নিধ্যে দীর্ঘ সময় অবস্থান না করেন তাহলে তারা তাঁর সম্বন্ধে ভালো করে জানবেন কীভাবে? তাকে তারা সঠিকভাবে মূল্যায়ন করবেন কীভাবে? বনভন্তে অর্হৎ কি অর্হৎ নন তারা তা জানবেন কীভাবে? আমার প্রশ্ন, তাদের এ ধরনের মনগড়া, গোঁয়ার, একদেশদর্শী দাবি কতটা বিশ্বাসযোগ্য হতে পারে অথবা হওয়া উচিত? কারণ, বুদ্ধ নিজেই তো বলেছেন, সাধারণ মানুষের পক্ষে একজন অর্হৎকে চিনতে হলে তার সঙ্গে দীর্ঘ সময় কাটাতে হবে এবং গভীর মনোযোগ ও প্রজ্ঞা দিয়ে তাকে পর্যবেক্ষণ করতে হবে। তবেই তিনি অর্হৎ কি না চেনা যাবে, জানা যাবে, অন্যথায় নয়; যদিও কাজটা খুব সহজ নয়।</span></p>
    <p class="txt"><span>আমার ভাবতেই ভারি অবাক লাগে, </span><span>‘</span><span>একজন অর্হতই কেবল অন্য একজন অর্হৎকে চিনতে পারে</span><span>’</span><span> যারা জোর গলায় এই দাবি করেন তারাই আবার বুদ্ধ প্রমুখ বুদ্ধসমকালীন মহান মহান শ্রাবক-মহাশ্রাবকদের অর্হৎ বলে দাবি করেন ও বিশ্বাস করেন! তাহলে কি আমরা ধরেই নেবো যে, তারা নিজেরা অর্হৎ হয়েছেন? যদি না হন তাহলে তারা তাদের অর্হৎ বলে বিশ্বাস করছেন কোন যু্ক্তিতে? এ তো চরম স্ববিরোধিতা!</span></p>
    <p class="txt">আচ্ছা, ধরা যাক তাদের কথা ঠিকই আছে, তাহলে তো আগে আমাকে একজন সম্যকসম্বুদ্ধ হতে হবে তারপরই কেবল আমি অন্য একজনকে সম্যকসম্বুদ্ধ বলে বিশ্বাস করতে পারবো, আগে আমাকে একজন অর্হৎ হতে হবে তারপরই কেবল অন্য একজনকে অর্হৎ বলে বিশ্বাস করতে পারবো। তেমনটি হলে বিষয়টি কোথায় গিয়ে দাঁড়াচ্ছে বিজ্ঞগণ কি ভেবে দেখেছেন? তাই বিরুদ্ধবাদীদের এসব বক্তব্য বা চিন্তাধারা পুরোপুরি অবাস্তব ও অজ্ঞতাপ্রসূত।</p>
    <p class="txt"><span>যা-ই হোক, বিজ্ঞ পাঠক, ত্রিপিটক ও অর্থকথা থেকে এত এত উদ্ধৃতি দেওয়ার পর </span><span>‘</span><span>অর্হৎ চেনার উপায় আছে কি না</span><span>’</span><span> অথবা </span><span>‘</span><span>সাধারণ মানুষের পক্ষে অর্হৎ চেনা সম্ভব কি না</span><span>’</span><span> সে-ব্যাপারে আর বেশি কিছু বলার প্রয়োজন আছে বলে মনে করি না। যা বুঝার আপনারাই বুঝে নিন।</span></p>
    <p class="txt">কোনো ভিক্ষুকে অর্হৎ বললে যাকে বলা হয় তার অথবা যে বলে তার কোনো সমস্যা হয় কি না, সে-ব্যাপারে ত্রিপিটক ও অর্থকথা কী বলে, এখন চট করে সেটি একটু দেখে নেওয়া যাক। <i class="calibre2">পারাজিকা</i> গ্রন্থের ৰিনীতৰত্থুতে এক ঘটনার কথা বলা হয়েছে এভাবে : </p>
    <p class="txt"><span>বুদ্ধের সময়ে এক ব্রাহ্মণ ভিক্ষুদের খুব শ্রদ্ধা করত। একবার সে ভিক্ষুদের ফাং করে বলল, </span><span>“</span><span>মাননীয় অর্হৎগণ, আসুন, আসুন।</span><span>”</span><span> শুধু তাই নয়, সে আরও বলতে লাগল, </span><span>“</span><span>মাননীয় অর্হৎগণের আসনগুলো প্রস্তুত করে দাও। পা ধোয়ার পানি দাও। অর্হৎগণ পা ধোবেন।</span><span>”</span><span> তা শুনে ভিক্ষুদের মনে সন্দেহ উৎপন্ন হলো, </span><span>“</span><span>আমরা তো অর্হৎ নই। কিন্তু এই ব্রাহ্মণ আমাদের অর্হৎ বলছে। এখন আমাদের কী করা উচিত?</span><span>”</span><span> বুদ্ধকে ব্যাপারটা জানানো হলো। বুদ্ধ বললেন, শ্রদ্ধা করে কেউ অর্হৎ বললে তাতে কোনো অপরাধ নেই। </span></p>
    <p class="txt"><span>আরেক ব্রাহ্মণও সে-রকম করে ভিক্ষুদের বলেছিল, </span><span>“</span><span>মাননীয় অর্হৎগণ, বসুন। ... মাননীয় অর্হৎগণ, ভোজন করুন। ... মাননীয় অর্হৎগণ, খেয়েদেয়ে তৃপ্ত হোন। ... মাননীয় অর্হৎগণ, এবার যান।</span><span>”</span><span> বুদ্ধ তখনো কিন্তু বলেছিলেন, শ্রদ্ধা করে বললে সেটা কোনো সমস্যা নয়। (পারা.২২৬)</span></p>
    <p class="txt">তবে অর্থকথা ভিক্ষুদের সতর্ক করে দিয়ে বলেছে যে, বুদ্ধ এমনটা অনুমোদন করলেও তাই বলে সেক্ষেত্রে ভিক্ষুদের খুশি হওয়া উচিত নয়, বা খুশি হয়ে দানীয় বস্তুগুলো পরিভোগ করা উচিত নয়। বরং যাতে অর্হত্ত্ব লাভ করা যায় সেভাবেই নিজের কর্তব্য পূরণ করব, এই উদ্দেশ্য নিয়ে তখন থেকে আরও জোরেশোরে প্রচেষ্টা চালানো উচিত। (পারা.অট্ঠ.২২৬)</p>
    <p class="txt"><span>এ থেকে এটাই প্রমাণিত হয় যে, শ্রদ্ধাভরে কেউ কাউকে অর্হৎ মনে করতেই পারে, অর্হৎ হিসেবে সম্বোধন করতেই পারে। এতে ভিক্ষু বা দায়ক কারো কোনো অপরাধ হয় না। ডাকাটা বিনয়মতে কোনো সমস্যা নয়। যাকে ডাকে সে নীরব থাকাটাও বিনয়মতে কোনো সমস্যা নয়। সমস্যা হচ্ছে সেই ভিক্ষু যদি সে-রকম অর্হতের ভান করে তখন। আমার জানামতে, পূজ্য বনভন্তেও কখনোই অর্হতের ভান করেননি অথবা </span><span>‘</span><span>আমি অর্হৎ</span><span>’</span><span> এই কথাও কোনোদিন বলেননি। মূলত তাঁর শিষ্যরা, অগণিত ভক্ত-অনুরাগীরাই তাঁর বিনয়ানুগ আচার-আচরণ ও কথাবার্তা দেখে-শুনে তাঁকে অর্হৎ মনে করে। আমি ঠিক বুঝে উঠতে পারি না যে, তাতে বিরুদ্ধবাদীদের এত গা চুলকায় কেন? গা জ্বালা করে কেন?</span></p>
    <p class="txt">শেষে এটুকুই শুধু বলতে চাই, পূজ্য বনভন্তেকে যারা অর্হৎ মনে করে বা প্রকাশ্যে অর্হৎ, শ্রাবকবুদ্ধ প্রভৃতি বিশেষণ দিয়ে সম্বোধন করে বিনয়মতে তাদের কোনো সমস্যা নেই। এখন কেউ যদি বনভন্তেকে অর্হৎ, শ্রাবকবুদ্ধ ইত্যাদি বলে তখন সঙ্গে সঙ্গে বিরুদ্ধবাদীরা সমস্বরে হইহই করে ওঠে, ধর্ম গেল গেল রব তোলে, নানান ধরনের বাজে মন্তব্য করে। বনভন্তে যদি সত্যি সত্যিই অর্হৎ হন তাহলে তাদের সেই বাজে মন্তব্যগুলো আর্যনিন্দার পর্যায়ে পড়ে যাবে। ক্ষমা না চাইলে জন্মজন্মান্তরে মার্গফল ও ধ্যানসাধনার পথে তা অন্তরায় সৃষ্টি করবে এবং ক্ষেত্রবিশেষে তা চার অপায়ে জন্মানোর হেতুও হতে পারে। কাজেই সাধু সাবধান। </p>
    <p class="txt">আর অন্যদিকে আমাদের প্রত্যেকেরই অধিকার আছে যে-কাউকে অর্হৎ মনে করার বা না করার, বলার বা না বলার। একজনের অধিকারের ওপর অন্যজনের অনধিকার হস্তক্ষেপ করা উচিত নয়। যার যার বিশ্বাস নিয়ে তাকে তার মতো করে থাকতে দেওয়াই সকলের উচিত। কারণ অহেতুক নানান বাজে মন্তব্য করলেও ধর্মের কিছুমাত্র উন্নতি-শ্রীবৃদ্ধি হয় না, আর কাউকে অর্হৎ মনে করলে বা সম্বোধন করলে রাতারাতি ধর্মের পরিহানিও হয়ে যায় না। বরং সবার উচিত, কেউ একজন কাউকে অর্হৎ বললে বাজে মন্তব্য না করে নিজের ধর্মাচরণের দিকে আরও বেশি মনোযোগী হওয়া।</p>
    <p class="txt">এরপরে বিরুদ্ধবাদীরা প্রশ্ন তোলে : <b class="calibre1">(২)</b> <b class="calibre1">বনভন্তে অর্হৎ হলে এত রাগী কেন? অর্হৎ হলে তো রাগ থাকার কথা নয়! </b>বিলকুল সত্য কথা। আমি তাদের সঙ্গে শতভাগ একমত। কারণ, রাগকে বৌদ্ধ পরিভাষায় বলা হয় বিদ্বেষ। অর্হৎ হলে বিদ্বেষ থাকার কথা নয়। বিদ্বেষ থেকেই কর্কশ বাক্যের জন্ম। আর কর্কশ বাক্য হচ্ছে চার ধরনের মিথ্যাবাক্যের একটি। অর্হৎ হলে তিনি কিছুতেই মিথ্যাবাক্য বলতে পারেন না। কিন্তু আমাদের দেখতে হবে মাঝেমধ্যে খানিকটা রাগের সুরে বা কর্কশ ভাষায় কথা বললেই কি কাউকে রাগী বলা যায়? মিথ্যাভাষী বলা যায়? দেখা যাক, এ ব্যাপারে ত্রিপিটক ও অর্থকথা কী বলে।</p>
    <p class="txt"><span>মজ্ঝিমনিকায়ের সম্মাদিট্ঠিসুত্তের অর্থকথায় কর্কশ বাক্যের সংজ্ঞা দিতে গিয়ে বলা হয়েছে এভাবে : </span><span>“</span><span>যেই কথা নিজেকে ও অন্যকে আঘাত করে অথবা যেই কথা আত্ম-পর কারো কাছেই শুনতে ভালো লাগে না সেসব কথাবার্তাই হচ্ছে কর্কশ বাক্য।</span><span>”</span><span> আরও বলা হয়েছে, </span><span>“</span><span>পরের মর্মে আঘাতকারী কায়িক ও বাচনিক কর্মের জন্ম দেয় এমন একান্ত নির্দয়-চেতনাই হচ্ছে কর্কশ বাক্য।</span><span>”</span><span> </span></p>
    <p class="txt"><span>বিষয়টিকে আরও সুস্পষ্ট করার লক্ষ্যে অর্থকথায় এক ঘটনার কথা বলা হয়েছে। ঘটনাটি এ রকম : </span><span>“</span><span>এক বাচ্ছা ছেলে মায়ের কথা না শুনে জঙ্গলের দিকে ছুটতে লাগল। অগত্যা মা ছেলেকে লক্ষ করে </span><span>‘</span><span>জঙ্গলে উগ্র জংলি মোষ তোকে ধাওয়া করুক</span><span>’</span><span> এই বলে গালি দিল। দেখা গেল, সত্যিই এক উগ্র জংলি মোষের আবির্ভাব হলো। তখন ছেলেটি এই বলে সত্যক্রিয়া করল, </span><span>‘</span><span>আমার মা যদি কেবল মুখেই সেই কথা বলে থাকেন তাহলে তেমনটি না হোক! আর একদম মন থেকে বললে সেটিই হোক!</span><span>’</span><span> সত্যক্রিয়ায় কাজ হলো। জংলি মোষটি ছেলেটিকে কিছুই করতে পারল না।</span><span>”</span><span> </span></p>
    <p class="txt"><span>কাহিনি বলার শেষে অর্থকথায় বলা হয়েছে, </span><span>“</span><span>মুখে এভাবে মর্মে-আঘাত-করা অভিশাপ-টবিশাপ দিলেও বা গালিগালাজ করলেও মনেপ্রাণে না বলে শুধু মুখে বললে সেটি চার প্রকার মিথ্যাবাক্যের মধ্যে কর্কশ বাক্যের পর্যায়ে পড়ে না। মা-বাবারা অনেক সময় ছেলেকে মুখে এভাবে বলে অভিশাপ দেয়, </span><span>‘</span><span>চোরেরা তোকে কেটে কুটি কুটি করুক!</span><span>’</span><span> অথচ মনে মনে ছেলের ওপর একটি গাছের পাতাও পড়ুক, এটি তারা চায় না। আচার্য-উপাধ্যায়েরাও অনেক সময় মুখে শিষ্যদের এভাবে বলে থাকেন, </span><span>‘</span><span>তোরা কী লজ্জা ও ভয়হীনের মতো আচরণ করছিস! দূর হয়ে যা এখান থেকে।</span><span>’</span><span> মুখে এমনটি বললেও মনে মনে কিন্তু ঠিকই শিষ্যদের শিক্ষাদীক্ষা ও জ্ঞানের উন্নতি-শ্রীবৃদ্ধিই ইচ্ছে করেন সত্যিকার আচার্য-উপাধ্যায়েরা। শুধু মুখে বললেও মনেপ্রাণে না বললে যেমন কর্কশ বাক্য হয় না, ঠিক তদ্রূপ মুখের কথাগুলো মধুর হলেই যে সেটি মধুর বাক্য হয়ে যাবে, অর্থাৎ কর্কশ বাক্যের পর্যায়ে পড়বে না তা কিন্তু নয়। যেমন ধরা যাক, কেউ একজন কাউকে মেরে ফেলার ইচ্ছায় মধুর স্বরে বলল, </span><span>‘</span><span>এই, একে একটু আরামে শুইয়ে দাও তো।</span><span>’</span><span> এই কথাটি শুনতে মধুর লাগলেও মনে মনে লোকটিকে মেরে ফেলার কুমতলব থাকায় এটি কর্কশ বাক্যের পর্যায়েই পড়বে।</span><span>”</span><span> (দী.নি.অট্ঠ.১.৯; ম.নি.অট্ঠ.১.৮৯) তার মানে কথা বলার সুরটা মুখ্য বিষয় নয়, মুখ্য বিষয় হচ্ছে মনের মাঝে উৎপন্ন হওয়া চলমান চেতনা। মূলত তার ওপরই নির্ভর করে সেটি কর্কশ বাক্যের পর্যায়ে পড়বে কি না, তা শুনতে মধুর লাগুক বা না লাগুক। </span></p>
    <p class="txt">স্বভাবতই কেউ কেউ খুব ভদ্র, নম্র ও কোমল সুরে কথা বলে, আবার কেউ কেউ খুব রাগত স্বরে রূঢ়ভাবে কথা বলে। আসলে একজন ব্যক্তির কথা বলার সুরটা কী রকম হবে সেটি নির্ভর করে দুটি বিষয়ের ওপর। এক. পরিবারে ভাষার ব্যবহার, পারিপার্শ্বিক পরিবেশ ও তার শিক্ষাদীক্ষা। দুই. তার জন্মজন্মান্তরের সংস্কার বা অভ্যাস। বাস্তব জীবনে এই দুটোর মধ্যে দ্বিতীয়টিরই প্রভাব বেশি।</p>
    <p class="txt">আমাদের চারপাশে এমন অনেককেই দেখা যায়, যারা খুব কোমল সুরে নরম গলায় কথা বলে কিন্তু ভেতরে ভেতরে ভীষণ রাগী। আবার এমন অনেককেও দেখা যায়, যারা বেশ রাগত স্বরে রূঢ়ভাবে কথা বলে ঠিকই কিন্তু আসলে মনের ভেতর বিন্দুমাত্র রাগ নেই। এটি তার জন্মগত স্বভাব যা পূর্বজন্মের সংস্কারবশেই সে পেয়েছে। সাধারণ মানুষের কথা বাদ, এমনকি অর্হৎ হলেও কারো কারো পক্ষে জন্মজন্মান্তরের সংস্কার তথা অভ্যাসকে পুরোপুরি কাটিয়ে ওঠা সম্ভব হয় না। উদাহরণস্বরূপ পিলিন্দৰচ্ছ স্থবিরের কাহিনিটি বলা যায়।</p>
    <p class="txt"><span>“</span><span>পিলিন্দৰচ্ছ স্থবির নাকি ভিক্ষুদের </span><span>‘</span><span>এই হীন লোক, এসো তো। এই হীন লোক, যাও তো</span><span>’</span><span> এভাবে হীন লোক বলে সম্বোধন করতেন। বুদ্ধের আমলে কাউকে হীন লোক বলে সম্বোধন করাটা ছিল চরম অপমানের ব্যাপার। কারো ওপরে রাগ না করলে এমনটা বলা হতো না। তাই কিছু ভিক্ষু তার এমন কথাবার্তা শুনে মনে করল, </span><span>‘</span><span>এই ভিক্ষুর মনে এখনো বিদ্বেষভাব রয়ে গেছে মনে হয়।</span><span>’</span><span> আবার কেউ কেউ মনে করল, </span><span>‘</span><span>ভিক্ষুরা তাকে অর্হৎ বলেই জানে। অথচ সে ভিক্ষুদের প্রতি কর্কশ ভাষা ব্যবহার করে। নিশ্চয়ই সে অর্হৎ নয়।</span><span>’</span><span> এভাবে তারা তার অর্হত্ত্ব নিয়ে সন্দেহ করে বুদ্ধকে ব্যাপারটা জানালো। কিন্তু বুদ্ধ ভিক্ষুদের বলে দিলেন, সে বিদ্বেষভাব নিয়ে এমন কথা বলে না। গত পাঁচশ জন্ম ধরে সে একনাগাড়ে ব্রাহ্মণকুলে জন্ম নিয়েছে। ব্রাহ্মণকুলে জন্ম নিয়ে পাঁচশ জন্ম ধরে অন্যকে </span><span>‘</span><span>হীনলোক</span><span>’</span><span> বলে ডাকার যে অভ্যাস গড়ে উঠেছিল অর্হৎ হওয়ার পরও তা রয়ে গেছে। সেটা সে মনের বিদ্বেষবশত বলে না, বলে জন্মজন্মান্তরের অভ্যাসবশত। তোমরা তাতে কিছু মনে করো না।</span><span>”</span><span> (উদা.২৬) অতএব অর্হৎ হলেই যে রাতারাতি ভদ্র, নম্র হয়ে যাবে ব্যাপারটা তেমন নয়।</span></p>
    <p class="txt"><span>এ ব্যাপারে বুদ্ধের একটি ঘটনার কথা বলি। ঘটনাটি দীর্ঘনিকায়ের অম্বট্ঠ সূত্রে বলা হয়েছে। একদিন বিখ্যাত ব্রাহ্মণ পোক্খরসাতির শিষ্য যুবক অম্বট্ঠ চরম ক্ষোভ নিয়ে তার দলবলসহ বুদ্ধের সঙ্গে তর্ক করতে গিয়েছিল। সে বুদ্ধকে বিন্দুমাত্র সম্মান না দেখিয়ে বুদ্ধের জাতি-গোত্র ধরে প্রচণ্ড আক্রমণ করে নানা কিছু বলছিল। প্রথমে বুদ্ধ বেশ ধৈর্যের সঙ্গে উত্তর দিয়েছিলেন। তারপর বুদ্ধ বেশ শান্তভাবে যুবক অম্বট্ঠকে প্রশ্ন করতে শুরু করেছিলেন। এক পর্যায়ে বুদ্ধ তাকে সতর্ক করে দিয়েছিলেন এই বলে, </span><span>“</span><span>হে অম্বট্ঠ, এখন তোমার জন্য এমন একটি প্রশ্ন আসছে। ইচ্ছে না থাকলেও এর জবাব দিতে হবে। যদি জবাব না দাও, অথবা একটা বলতে বললে আরেকটা বল, অথবা চুপ করে থাক, অথবা জবাব না দিয়ে চলে যেতে চাও, তাহলে এই এখানেই তোমার মাথা সাত টুকরো হয়ে যাবে।</span><span>”</span><span> দয়ার সাগর মহাকারুণিক বুদ্ধের মুখ থেকে এমন কথা শুনে কী মনে হয় আপনাদের? কাউকে এভাবে বলাটা কি হুমকি নয়? ভয়ভীতি প্রদর্শন নয়? ভাবতেই অবাক লাগে, বুদ্ধ হয়ে তিনি সে-রকম হুমকিধামকি দিতে পারেন কীভাবে? অথচ একটু গভীরভাবে ভেবে দেখলে, বুদ্ধ কিন্তু তার প্রতি দয়াবশত সত্যি কথাটা বলে আগেভাগে অম্বট্ঠকে সতর্ক করে দিয়েছিলেন মাত্র। শুনতে খারাপ লাগলেও উদ্ধত, অহংকারী, আক্রমণাত্মক ব্যক্তিদের এভাবে নির্মম সত্যটা বলে না দিলে সহজে তারা বোঝে না।</span></p>
    <p class="txt"><span>এরপর বুদ্ধ অম্বট্ঠের পূর্বপুরুষদের সম্পর্কে জিজ্ঞেস করলেন, কিন্তু অম্বট্ঠ চুপ করে রইল। বুদ্ধ দ্বিতীয়বার জিজ্ঞেস করলেন, অম্বট্ঠ দ্বিতীয়বারও চুপ করে রইল। তখন বুদ্ধ বললেন, </span><span>“</span><span>অম্বট্ঠ, জবাব দাও। এখন তোমার চুপ করে থাকার সময় নয়। হে অম্বট্ঠ, তিনবার প্রশ্ন করেও যে তথাগতের প্রশ্নের উত্তর না দেয় সেখানেই তার মাথা সাত টুকরো হয়ে যায়।</span><span>”</span></p>
    <p class="txt"><span>তখন দেবরাজ ইন্দ্র বিশাল যক্ষের রূপ ধারণ করে গনগনে লোহার পাহাড় নিয়ে আকাশে দেখা দিলেন। সেই যক্ষের বিশাল মাথা, বড়ো বড়ো মুলোর মতো দাঁত, ভয়ানক চোখ, দেখলেও ভয় লাগে। যক্ষকে দেখেই অম্বট্ঠ ভয়ে ঘামতে শুরু করল। পেটে মোচড় দিয়ে উঠল। সে ভয়ে ভয়ে তার অনুসারীদের দেখল তারাও যক্ষটিকে দেখছে কি না। অথচ তারা নির্বিকার। এখন যদি সে যক্ষের কথা বলে, তাহলে তারা বলবে, </span><span>“</span><span>এখানে কি শুধু তোমারই চোখ আছে নাকি? শুধু তুমিই যক্ষ দেখ? আগে তো দেখনি। শ্রমণ গৌতমের সঙ্গে তর্কাতর্কি করে এখন কেন যক্ষ দেখা শুরু করেছ।</span><span>”</span><span> এই চিন্তা করে সে বাধ্য হয়ে বুদ্ধের কথার জবাব দিল। এখানে বুদ্ধ কি অম্বট্ঠকে জবাব দিতে বাধ্য করেন নি? (দী.নি.১.২৭০; দী.নি.অট্ঠ.১.২৭০-২৭২) মধ্যমনিকায়ের চূলসচ্চক সূত্রেও বুদ্ধ সচ্চক নামের এক নির্গন্থপুত্রকেও এভাবে দয়াপরবশ হয়ে আগেভাগে সতর্ক করে দিয়ে বলেছিলেন। (ম.নি.১.৩৫৭)</span></p>
    <p class="txt">এ তো গেল বুদ্ধের কথা। এবার তার এক শিষ্যের কথা বলি। ধর্মপদ অর্থকথার একটা কাহিনিতে আছে, মহাপন্থক নামের এক অর্হৎ ভিক্ষু ছিলেন। অর্হত্ত্ব লাভ করার পরে তিনি তার ছোটভাই চূলপন্থককেও ধরে এনে প্রব্রজ্যা দিলেন। এরপরে চার লাইনের একটা গাথা দিলেন মুখস্থ করার জন্য। কিন্তু চূলপন্থক বেচারা কিছুই মনে রাখতে পারত না। এই পড়ত, এই ভুলে যেত। সে নাকি অতীতে কশ্যপ বুদ্ধের সময়ে অঘামার্কা এক ভিক্ষুকে বিদ্রুপ করেছিল। সেই ভিক্ষুটা লজ্জায় আর ত্রিপিটক শিক্ষা করে নি। সেই সামান্য ব্যঙ্গবিদ্রুপজনিত কর্মের ফলেই এই জন্মে চূলপন্থকের এমন দশা হয়েছিল।</p>
    <p class="txt"><span>চুলপন্থক এভাবে চার মাসেও সেই গাথাটা মুখস্থ করতে পারল না। তখন মহাপন্থক বললেন, </span><span>“</span><span>চূলপন্থক, তুমি বুদ্ধশাসনে থাকার একেবারেই অযোগ্য। গৃহীদের দানীয় বস্তু ভোগ করারও যোগ্য নও তুমি। চার মাসে একটা গাথা পর্যন্ত মুখস্থ করতে পারলে না। আরও অন্য যে শিক্ষণীয় বিষয়গুলো আছে সেগুলো কখন শিক্ষা করবে? অনেক হয়েছে। এখানে থেকে আর কী করবে! বের হয়ে যাও এখান থেকে।</span><span>”</span><span> এই বলে তিনি ধরে চূলপন্থককে বিহার থেকে বের করে দিয়ে দরজা বন্ধ করে দিলেন। </span></p>
    <p class="txt"><span>এদিকে ঘটনাটি জানাজানি হয়ে যাওয়ার পর ভিক্ষুদের মাঝে কথা উঠল, </span><span>“</span><span>মহাপন্থক স্থবির তো অর্হৎ। অথচ তিনিই নাকি তার ছোটভাইয়ের প্রতি এমন এমন রূঢ় আচরণ করেছেন। মনে হয় ক্ষীণাসব অর্হৎদেরও একটু-আধটু রাগ-ক্রোধ থাকে।</span><span>”</span><span> বুদ্ধ তাদের কথা শুনে বললেন, </span><span>“</span><span>হে ভিক্ষুগণ, না, ক্ষীণাসব অর্হৎদের লোভ, বিদ্বেষ প্রভৃতি মনের কলুষতাগুলো থাকে না। আমার পুত্র মহাপন্থক সেগুলো বলেছে একান্তই তার হিতের জন্য, মঙ্গলের জন্য।</span><span>”</span><span> এ থেকে স্পষ্টতই বুঝা যায়, অর্হৎগণও মাঝেমধ্যে অন্যদের প্রতি হিতকামী হয়ে কড়া ভাষায় একটু-আধটু তিরস্কার-ভর্ৎসনা করে থাকেন। সেটি কোনোভাবেই রাগ বা ক্রোধ নয়।</span></p>
    <p class="txt"><span>আমরা দেখেছি যে, পূজ্য বনভন্তেও তাঁর জীবদ্দশায় বেশ কড়া ভাষায় ও মেজাজ দেখিয়ে কাউকে কাউকে অনুশাসন করতেন, সমালোচনা করতেন, মূলত দয়াপরবশ হয়ে তাদের ভুলটা দেখিয়ে দেওয়ার উদ্দেশ্যেই। এ ব্যাপারে পূজ্য বনভন্তে তাঁর ধর্মদেশনায় বলতেন, </span><span>“</span><span>আমার রাগটা কী রকম জান? আমার রাগটা হচ্ছে ডাক্তারের ফোড়া অপারেশন করার মতো, শিক্ষকের দোষী ছাত্রকে শাস্তি প্রদান করার মতো ও বড়ো বড়ো হাতুরি দিয়ে কামারের লোহা পেটানোর মতো। মানুষের ভেতর যে মার থাকে তাকে তাড়াতে হলে এমন জোর গলায় বা কড়া ভাষায় বলতে হয়। এভাবে না বললে মারকে তাড়ানো যায় না।</span><span>”</span><span> </span></p>
    <p class="txt"><span>তাই অনেকে এমনটা দেখে বা শুনে </span><span>‘</span><span>বনভন্তের রাগ বা ক্রোধ আছে</span><span>’</span><span> বলেন। কিন্তু আমরা যারা পূজ্য বনভন্তের দীর্ঘ সান্নিধ্য পেয়েছি তারা খুব কাছ থেকে খেয়াল করে দেখেছি যে, বনভন্তের সুরে ও স্বরে রাগত ভাব থাকলেও মুখে তার বিন্দুমাত্র ছাপ ছিল না, মনে তো নয়ই। যেসব বিষয়ে এবং যাদের উদ্দেশে কড়া ভাষায় সমালোচনা করতেন তার সামগ্রিক কথাগুলো নির্মোহভাবে পর্যালোচনা করলে দেখা যায় যে, বনভন্তে মূলত অপ্রিয় সত্য কথাগুলোই বলতেন, হিতকামী-কল্যাণকামী হয়ে শিষ্যদের বা উপাসক-উপাসিকাদের কড়া ভাষায় অনুশাসন করতেন, মোটেই বিদ্বেষ বা রাগবশত নয়, বাস্তবে তাতে বিদ্বেষ বা রাগের লেশমাত্রও ছিল না। তার বলার সুর বা স্বরটাই রাগ রাগ লাগত এই যা। এটি বনভন্তের জন্মজন্মান্তরের অভ্যাসবশত হতে পারে, অনেকটা বুদ্ধসমকালীন পিলিন্দৰচ্ছ স্থবিরের মতো। </span></p>
    <p class="txt"><span>কিন্তু, বিরুদ্ধবাদীরা তা মানবেন কেন? তারা বেশ গলা উঁচিয়ে মাইক ফাটিয়ে ঘোষণা করবেন যে, </span><span>“</span><span>ওই তো, বনভন্তের রাগ আছে। তাই তিনি কিছুতেই অর্হৎ হতে পারেন না। পূর্বজন্মের অভ্যাসবশত তিনি এভাবে বলতেন তা হতেই পারে না, একান্ত বিদ্বেষ বা রাগের বশেই তিনি এভাবে বলতেন। হেন তেন ইত্যাদি ইত্যাদি।</span><span>”</span><span> বলুক, যা খুশি যত খুশি বলুক। আমরা, বনভন্তের ভক্তরা তাদের একদেশদর্শী কথায় কান দেবো কেন? আমরা বুদ্ধকে বিশ্বাস করি, বুদ্ধের শিক্ষা-উপদেশের আধার ত্রিপিটক-অর্থকথাকে বিশ্বাস করি। তাই আমরা সেগুলোকেই বিশ্বাস করবো, হাল আমলের আদর্শচ্যুত ও বিপথগামী কিছু ভিক্ষু-গৃহীর কথা বিশ্বাস করবো কেন? </span></p>
    <p class="txt">চলুন, এবার অন্য আরও একটি বিষয়ে যুক্তিতর্ক উত্থাপন করা যাক। বিরুদ্ধবাদীরা প্রায়শই অভিযোগ করেন যে, <b class="calibre1">(৩)</b> <b class="calibre1">বনভন্তে নাকি সংঘভেদ করেছেন। কারণ তিনি নাকি তাঁর শিষ্যদের পার্বত্য ভিক্ষুদের সঙ্গে, অন্য (অতি অবশ্যই বিনয়বিরুদ্ধভাবে জীবনযাপনকারী) ভিক্ষুদের সঙ্গে মেলামেশা করতে মানা করতেন। কোনো অনুষ্ঠানে গেলে সেখানে নাকি দায়কেরা শ্রদ্ধা দেখানো থেকে শুরু করে খাওয়াদাওয়া, দান-দক্ষিণাসহ বিভিন্ন ব্যাপারে বনভিক্ষু ও পার্বত্য ভিক্ষুতে বৈষম্য করেন। এর মূলে বনভন্তেই দায়ী। </b>ইত্যাদি ইত্যাদি হাবিজাবি অনেক কিছু। আমি বলবো, বনভন্তের বিরুদ্ধে সংঘভেদের এই অভিযোগটা গুরুতর বটে, তবে আমার কাছে মনে হয় ভীষণ হাস্যকর। তাদের অভিযোগের ধরন দেখেই বোঝা যায়, সংঘভেদ যে আসলে কী জিনিস তা তারা বোঝেই না, জানেই না। যা-ই হোক, তারা বুঝুক না বুঝুক, চলুন এবার দেখে নেওয়া যাক এ ব্যাপারে ত্রিপিটক ও অর্থকথা আসলে কী বলে। </p>
    <p class="txt">সংঘভেদ হচ্ছে মূলত ধর্মবিনয় সংক্রান্ত মতপার্থক্যের কারণে একটা সংঘ ভাগ হয়ে দুটো আলাদা সংঘ হয়ে একই সীমার মধ্যে আলাদাভাবে পাতিমোক্ষ আবৃত্তি ও অন্যান্য বিনয়কর্মগুলো সম্পাদন করা। সংঘভেদ ধর্মতও হয়, আবার অধর্মতও হয়। ধর্মত হলে তাতে কোনো সমস্যা হয় না। কিন্তু অধর্মত করা হলে এটি খুব গুরুতর অপরাধ হয়ে দাঁড়ায়। এটি পঞ্চ গুরুকর্মের একটি। যার ফলে সংঘভেদকারী ও তার অনুসারীরা নরকে নিক্ষিপ্ত হয়। </p>
    <p class="txt"><i class="calibre2">চূলৰগ্গ</i> গ্রন্থে সংঘভেদের আঠারোটি বিষয়ের কথা উল্লেখ করা হয়েছে; যথা : ১. অধর্মকে ধর্ম বলে প্রচার করে, ২. ধর্মকে অধর্ম বলে প্রচার করে, ৩. অবিনয়কে বিনয় বলে প্রচার করে, ৪. বিনয়কে অবিনয় বলে প্রচার করে, ৫. বুদ্ধের অভাষিত অকথিত বিষয়গুলোকে বুদ্ধভাষিত বুদ্ধকথিত বলে প্রচার করে, ৬. বুদ্ধভাষিত বুদ্ধকথিত বিষয়গুলোকে বুদ্ধের অভাষিত অকথিত বলে প্রচার করে, ৭. বুদ্ধের অনাচরিত বিষয়গুলোকে বুদ্ধের আচরিত বলে প্রচার করে, ৮. বুদ্ধের আচরিত বিষয়গুলোকে বুদ্ধের অনাচরিত বলে প্রচার করে, ৯. বুদ্ধের অপ্রজ্ঞাপ্ত বিষয়গুলোকে বুদ্ধের প্রজ্ঞাপ্ত বলে প্রচার করে, ১০. বুদ্ধের প্রজ্ঞাপ্ত বিষয়গুলোকে বুদ্ধের অপ্রজ্ঞাপ্ত বলে প্রচার করে, ১১. যা অপরাধ নয় সেটাকে অপরাধ বলে প্রচার করে, ১২. যা অপরাধ সেটাকে অপরাধ নয় বলে প্রচার করে, ১৩. গুরু অপরাধকে লঘু অপরাধ বলে প্রচার করে, ১৪. লঘু অপরাধকে গুরু অপরাধ বলে প্রচার করে, ১৫. সীমিত অপরাধকে সীমাহীন অপরাধ বলে প্রচার করে, ১৬. সীমাহীন অপরাধকে সীমিত অপরাধ বলে প্রচার করে, ১৭. জঘন্য অপরাধকে জঘন্য অপরাধ নয় বলে প্রচার করে, ১৮. জঘন্য নয় এমন অপরাধকে জঘন্য অপরাধ বলে প্রচার করে। </p>
    <p class="txt"><span>এই আঠারোটির মধ্যে যে-কোনো এক বা একাধিক বিষয়কে ভিত্তি করে কোনো ভিক্ষু ঘোষণা করতে পারে, </span><span>‘</span><span>এটিই ধর্ম, এটিই বিনয়, এটিই বুদ্ধের নির্দেশ। এটি গ্রহণ করুন, এটি সমর্থন করুন</span><span>’</span><span>। তখন তার পক্ষে চারজন বা তার বেশি ভিক্ষু সমর্থন করে। আবার তার বিপক্ষে চারজন বা তার বেশি ভিক্ষু সমর্থন করে। এভাবে সেই ঘোষণাকারী ভিক্ষুর পক্ষে ও বিপক্ষে যদি দুটো আলাদা সংঘ হয়ে যায়, যদি সেই আলাদা সংঘগুলো একই সীমার মধ্যে আলাদাভাবে উপোসথ করে, আলাদাভাবে প্রবারণা করে, আলাদাভাবে সংঘকর্ম করে তখনই সংঘভেদ হয়। (চূলৰ.৩৫১-৩৫২)</span></p>
    <p class="txt"><i class="calibre2">পরিৰার অর্থকথা</i>য়ও বলা হয়েছে, চারজন অথবা তারও বেশি ভিক্ষু উপরিউক্ত ১৮টি বিষয়ের যে-কোনোটির ভিত্তিতে আলাদাভাবে সংঘকর্ম অথবা পাতিমোক্খ আবৃত্তি করলে তখনই সংঘ বিভক্ত হয়। (পরি.অট্ঠ.৪৫৮)</p>
    <p class="txt"><span>চূলৰগ্গ</span><span> গ্রন্থমতে, ভিক্ষুণী, শ্রামণ, শ্রামণী, উপাসক, উপাসিকারাও সংঘভেদের চেষ্টা করতে পারে মাত্র, কিন্তু তারা কিছুতেই সংঘভেদ করতে পারে না। প্রকৃতস্থ তথা স্বাভাবিক ভিক্ষুই একমাত্র সংঘভেদ করতে পারে। যেমন বলা হয়েছে, </span><span>“</span><span>ভিক্খু খো, উপালি, পকতত্তো, সমানসংৰাসকো, সমানসীমাযং ঠিতো, সঙ্ঘং ভিন্দতী।</span><span>”</span><span> এর অর্থ হচ্ছে, হে উপালি, প্রকৃতিস্থ, সমান-সংবাসক, সমান সীমায় অবস্থানকারী ভিক্ষুই সংঘকে বিভক্ত করে। অর্থাৎ সংঘভেদকারীকে প্রকৃতস্থ তথা স্বাভাবিক ভিক্ষু হতে হয়, আগে থেকেই সংঘের মধ্যে একসঙ্গে বসবাসকারী (সমান-সংবাসক) হতে হয়, কিন্তু পরে পাতিমোক্ষ আবৃত্তি, প্রবারণা ও সংঘকর্মগুলো একই সীমায় কিন্তু আলাদাভাবে করতে হয়। (চূলৰ.৩৫১)</span></p>
    <p class="txt">বিজ্ঞ পাঠক, ভেবে দেখুন, বনভন্তে সংঘভেদের ১৮টি বিষয়ের কোনোটিই তাঁর জীবনে করেননি আর বিরুদ্ধবাদীরা যেসব বিষয় ধরে বনভন্তের বিরুদ্ধে সংঘভেদের অভিযোগ তুলেন সেগুলো আদতেই চূলবর্গের সেই ১৮টি বিষয়ের মধ্যে কোনোটিতেই পড়ে না। তাই আমার ভাবতেই অবাক লাগে যে, বনভন্তের বিরুদ্ধবাদীদের বক্তব্য আর ত্রিপিটক-অর্থকথার বক্তব্যের মধ্যে কতো আকাশপাতাল ব্যবধান! এতেই বুঝা যায়, বনভন্তের বিরুদ্ধে তাদের এ অভিযোগটি পুরোপুরি ভিত্তিহীন, অমূলক ও অজ্ঞতাপ্রসূত। এরপর কি এ ব্যাপারে আরও কিছু বলার থাকতে পারে? অথবা বলা উচিত? যেসব কারণে বনভন্তের বিরুদ্ধে সংঘভেদের অভিযোগ তাতে তাঁর দ্বারা আসলেই সংঘভেদ করা হয়েছে কি না, আমার উদ্ধৃত ত্রিপিটক ও অর্থকথার বক্তব্যের সঙ্গে মিলিয়ে বিজ্ঞ পাঠকগণ যা বুঝার নিজেরাই বুঝে নিন, যা সিদ্ধান্ত নেওয়ার নিজেরাই সিদ্ধান্ত নিন। </p>
    <p class="txt">এরপরে আসি অন্য একটি প্রসঙ্গে। বিরুদ্ধবাদীদের অভিযোগ : <b class="calibre1">(৪) বনভন্তে নাকি তাঁর ধর্মদেশনায় মেয়েদের নিয়ে অশালীন, অমর্যাদাকর ও অসম্মানজনক মন্তব্য করেন। তাদের বক্তব্য হচ্ছে, একজন অর্হৎ কি সেভাবে বলতে পারেন? </b>আমিও ভাবি, তা-ই তো, একজন অর্হৎ কি সে-রকম কথা বলতে পারেন? না না না, কিছুতেই না। তারপরও চূড়ান্ত সিদ্ধান্তে আসার আগে, চলুন, আগে চট করে দেখে নেওয়া যাক, বনভন্তে আসলে তাঁর ধর্মদেশনায় কী বলেন।</p>
    <p class="txt"><span>বনভন্তে ধর্মদেশনা করার সময় মূলত ভিক্ষুদের উদ্দেশেই বলতেন, </span><span>“</span><span>এই যে দেখছো, সেজেগুজে অনেক যুবতি মেয়ে প্রতিদিন বিহারে আসছে এরা হচ্ছে একেকজন মার, মারই এদেরকে বিহারে পাঠাচ্ছে আর মার এদের বলতে শিখিয়ে দিচ্ছে, </span><span>‘</span><span>তুমিও সুন্দর আমিও সুন্দর, সুন্দরে সুন্দরে হইব মিলন</span><span>’</span><span>। কাজেই তোমরা বিহারে আসা মেয়েদের সঙ্গে ঘনিষ্ঠভাবে মিশবে না, পুচুপুচু-ভুচুভুচু করবে না। মিশলে পরস্পরের মাঝে আস্তে আস্তে প্রিয়-প্রেম-ভালোবাসার রসায়ন তৈরি হবে। তখন দুঃখ থেকে মুক্ত হতে পারবে না। রং কাপড় ছেড়ে সোজা বাড়িতে চলে যেতে হবে। কাজেই সাবধান!</span><span>”</span></p>
    <p class="txt"><span>তিনি ভিক্ষুদের উদ্দেশে আরও বলতেন, </span><span>“</span><span>বাঘ দুই প্রকার। একটি হচ্ছে জংলি বাঘ, আর অন্যটি হচ্ছে মিলে বাঘ। জংলি বাঘে খেলে শুধু রক্তমাংস খায়, আর মিলে বাঘে জ্ঞান-পুণ্য সব চেটেপুটে খায়। জংলি বাঘে খেলে শুধু এই জীবনে প্রাণে মরতে হয়, আর মিলে বাঘে খেলে নরকে পড়তে হয়, জন্মজন্মান্তরে দুঃখ-কষ্ট ভোগ করতে হয়। কাজেই আমি তোমাদের বলে দিচ্ছি, মিলে বাঘ হতে সাবধান থাকবে।</span><span>”</span></p>
    <p class="txt"><span>তিনি আরও বলতেন, </span><span>“</span><span>মেয়েদের স্বভাবটা হচ্ছে বিড়ালের স্বভাবের মতো। বিড়াল কী করে জানো? যেখানেই খাবার দেখতে পায় কোনো বাছবিচার ছাড়াই মুখ বসিয়ে দেয়। ঠিক তদ্রূপ, মেয়েরাও </span><span>‘</span><span>এ বাঙালি, এ হিন্দু, এ মুসলিম, এ মারমা, এ বড়ুয়া, এ চাকমা, এ ভিক্ষু, এ শ্রামণ</span><span>’</span><span> ইত্যাদি ঠিক-বেঠিক, উচিত-অনুচিত মোটেই বাছবিচার করে না, যাকেই পছন্দ হয় বিয়ে করে ফেলে। কাজেই তোমরাও সাবধান, মেয়েদের কাছ থেকে সাবধান থাকবে।</span><span>”</span><span> </span></p>
    <p class="txt">এটা আর বলার অপেক্ষা রাখে না যে, বনভন্তে এগুলো মূলত ভিক্ষুদের উদ্দেশেই বলতেন। কারণ সবাই জানে, সব নারী-পুরুষেরই বিপরীত লিঙ্গের প্রতি একটা সহজাত আকর্ষণ থাকে। যেই সেই আকর্ষণ নয়, এক্কেবারে তীব্র আকর্ষণ। আর সেটাই ব্রহ্মচর্যজীবনের পক্ষে, দুঃখমুক্তির পক্ষে সবচেয়ে বড়ো অন্তরায়। ভিক্ষুদের যাতে ব্রহ্মচর্যজীবনের অন্তরায় না ঘটে মূলত সেজন্যই বনভন্তে তাঁর শিষ্যদের এভাবে উপদেশ দিতেন, কিছুতেই মেয়েদের হেয় করতে বা অসম্মান করতে নয়। আমার ভীষণ জানতে ইচ্ছে হয়, সত্যিই যদি বনভন্তে মেয়েদের হেয় করতেই বা অসম্মান করতেই এসব কথা বলতেন তাহলে তাঁর জীবদ্দশায় প্রতিদিন শিক্ষিত-অশিক্ষিত-নির্বিশেষে যুবতি-আধবুড়ি-বুড়ি সব বয়সের হাজার হাজার মেয়ে তাঁকে দান করতে আসতেন কেন? তাঁর অমৃতনির্ঝর অমিয় উপদেশবাণী শুনতে আসতেন কেন? তারা কি সবাই এতটাই অবোধ? নাকি তারা কানে শক্ত করে তুলো এঁটে আসতেন? </p>
    <p class="txt"><span>অথচ বিহারে আসা মেয়েদের উদ্দেশে বনভন্তে উপদেশ দিতেন এভাবে : </span><span>“</span><span>নারী জীবন অত্যন্ত দুঃখের। নারী হয়ে জন্মালে দুটি বিশেষ দুঃখ ভোগ করতে হয়। একটি হচ্ছে পেটে সন্তান ধারণ করা ও প্রসব করা, আর অন্যটি হচ্ছে স্বামী দ্বিতীয় বিয়ে করলে সতীনের সঙ্গে ঘর করা। দুটোই নারীর পক্ষে ভীষণ কষ্টের। তার ওপর স্বামী মদ খেলে, দুষ্ট প্রকৃতির হলে তো কথাই নেই। অনেকেই আমার কাছে এসে দুঃখ করে বলে, ভন্তে, আমার স্বামী মদ খেয়ে আমাকে বুক বরাবর কষে লাঠি মারে, পাছা বরাবর কষে লাঠি মারে, পিঠ বরাবর কষে লাঠি মারে। ভন্তে, সংসার জীবনে আমি ভীষণ কষ্ট পাচ্ছি। তখন আমি তাদের উদ্দেশে বলি, দেখেছো তো, পুরুষরা কতটা খারাপ, কতটা দুষ্ট। তেমন স্বামী পেলে তোমাদের কপালেও দুঃখ আছে। কাজেই সুখে থাকতে চাইলে বিয়ে করবে না। তখন দুঃখও পেতে হবে না।</span><span>”</span></p>
    <p class="txt"><span>তিনি নারীদের সম্পর্কে আরও বলতেন, </span><span>“</span><span>যে দেশে, যে জাতিতে নারী-নির্যাতন, নারীবধ, নারী-অত্যাচার, নারী-ধর্ষণ ও নারীকে লাঞ্ছিত, অপমানিত করা হয় সেই দেশ, সেই জাতি অধঃপাতে যাবে, ধ্বংস হবে। তোমরা নারী-নির্যাতন, নারীবধ, নারী-অত্যাচার, নারী-ধর্ষণ ও নারীকে লাঞ্ছিত, অপমানিত করবে না। ভগবান বুদ্ধ বলেছেন, নারীদের স্বাধীনতা দেওয়ার জন্য। স্বাধীনতা দিলে তারাও মার্গফলে প্রতিষ্ঠিত হতে পারবে, দুঃখ হতে মুক্ত হতে পারবে। সপ্ত অপরিহানীয় ধর্মে বলা হয়েছে, যে জাতি নারীকে শ্রদ্ধা করে, সম্মান করে, তাদের সম্ভ্রম রক্ষা করে, কোনো প্রকার অন্যায় আচরণ করে না সে জাতির ততই উন্নতি-শ্রীবৃদ্ধি হয়।</span><span>”</span></p>
    <p class="txt"><span>তিনি আরও বলতেন, </span><span>“</span><span>নিজের চাইতে বড়ো মেয়েদের মায়ের দৃষ্টিতে দেখবে, আর সমবয়সী ও বয়োকনিষ্ঠ মেয়েদের বোনের দৃষ্টিতে দেখবে। মেয়েদের প্রতি কুনজর দেবে না। তোমরা বিহারে সিয়ং দিতে আসা মেয়েদের ধরবে না, আলিঙ্গন করবে না, চুমু খাবে না, শ্লীলতাহানি করবে না। যদি করো তাহলে তোমাদের পাপ হবে, দায়করা তোমাদের গায়ে হাত তুলবে, কষে পেটাবে, গায়ের রং কাপড় খুলে নিয়ে সোজা বাড়িতে পাঠিয়ে দেবে। তার মানে, কোম্পানির বোতল ফেরত দিতে হবে, বুঝেছ?</span><span>”</span></p>
    <p class="txt">বনভন্তে যখন এই সমস্ত কথা বলেন তখন বিরুদ্ধবাদীরা কানে শক্ত করে তুলো এঁটে বসে থাকেন। তাই তারা এগুলো শুনতেই পান না অথবা শুনলেও না শোনার ভান করেন। </p>
    <p class="txt">চলুন, এবার আমরা মেয়েদের ব্যাপারে বুদ্ধ আসলে কী বলেছিলেন বা কী মত পোষণ করতেন সে-ব্যাপারে একটু জেনে নিই।</p>
    <p class="txt">অঙ্গুত্তরনিকায়ের পঞ্চক নিপাতের এক সূত্রে বুদ্ধ বলেছেন এভাবে :</p>
    <section class="gatha">
    <p class="txt"><span>‘‘</span><span>সল্লপে অসিহত্থেন, পিসাচেনাপি সল্লপে।</span></p>
    <p class="txt">আসীৰিসম্পি আসীদে, যেন দট্ঠো ন জীৰতি।</p>
    <p class="txt"><span>ন ত্বেৰ একো একায, মাতুগামেন সল্লপে</span><span>’’</span><span>তি॥ (অ.নি.৫.৫৫)</span></p>
    </section>
    <p class="txt"><span>বাংলায় এর অর্থ হচ্ছে : </span><span>“</span><span>হে ভিক্ষুগণ, তোমরা তলোয়ার উঁচিয়ে তেড়ে আসা ব্যক্তির সঙ্গে কথা বলবে, পিশাচের সঙ্গে কথা বলবে, যার এক কামড় খেলে সাধের জীবন সাঙ্গ হয়ে যায় তেমন বিষধর সাপের একদম পাশ ঘেঁষে বসবে, তারপরও তোমরা একা একা একাকিনী কোনো মেয়ের সঙ্গে কথা বলবে না, আলাপ করবে না।</span><span>”</span><span> </span></p>
    <p class="txt"><span>ইতিৰুত্তক গ্রন্থে বুদ্ধ বলেছেন, </span><span>‘‘‘</span><span>গহরক্খসো</span><span>’</span><span>তি খো&nbsp;[সগহো সরক্খসোতি খো (বহূসু)], ভিক্খৰে, মাতুগামস্সেতং অধিৰচনং।</span><span>”</span><span> (ইতিৰু.১০৯) বাংলায় এর অর্থ হচ্ছে : </span><span>“</span><span>হে ভিক্ষুগণ, ভয়ঙ্কর উগ্র জলরাক্ষস বলতে মেয়েদেরই বোঝায়।</span><span>”</span><span> অর্থাৎ এখানে বুদ্ধ মেয়েদের সরাসরি সাগরের ভয়ঙ্কর উগ্র জলরাক্ষস বলেছেন। সংযুক্তনিকায় ও তার অর্থকথায়ও বুদ্ধ মেয়েদের সাগরের ভয়ঙ্কর উগ্র জলরাক্ষসের সঙ্গে তুলনা করেছেন। (স.নি.৪.২২৮; স.নি.অট্ঠ.৪.২২৮)</span></p>
    <p class="txt"><span>অঙ্গুত্তরনিকায়ের অগ্গিক্খন্ধোপমসুত্ত-এর মধ্যে বুদ্ধ বলেছেন, </span><span>“</span><span>হে ভিক্ষুগণ, তোমরা কোনটি ভালো হবে বলে মনে করো, কি দাউ দাউ করে জ্বলতে থাকা আগুনের গোল্লাকে আলিঙ্গন করে বসে থাকা বা শুয়ে থাকা, নাকি কোমল হাত-পাওয়ালা সুন্দরী মেয়েকে আলিঙ্গন করে বসে থাকা বা শুয়ে থাকা?</span><span>”</span><span> তারপর বুদ্ধ বললেন, </span><span>“</span><span>হে ভিক্ষুগণ, আমি তোমাদের বলে দিচ্ছি, ... দাউ দাউ করে জ্বলতে থাকা আগুনের গোল্লাকে আলিঙ্গন করে বসে থাকা বা শুয়ে থাকাই ভালো, কারণ তাতে মরলেও বা মরণতুল্য দুঃখ পেলেও অন্তত মরার পর চার অপায়ে জন্মাতে হয় না। আর তোমরা যদি কোমল হাত-পাওয়ালা সুন্দরী মেয়েকে আলিঙ্গন করে বসে থাকো বা শুয়ে থাকো, তাহলে হয়তো প্রাণে মরতে হবে না বটে, কিন্তু মরার পর চার অপায়ে জন্মাতে হবে।</span><span>”</span><span> বুদ্ধ এখানে ভিক্ষুদের উদ্দেশে মেয়েদের আগুনের গোল্লার চাইতে ভয়ঙ্কর বলেছেন।</span></p>
    <p class="txt">তারপর বুদ্ধ অসাতমন্ত-জাতকে (৬১ নং) এক উৎকণ্ঠিত ভিক্ষুকে লক্ষ করে স্ত্রীচরিত্র বর্ণনা করতে গিয়ে বলেছেন এভাবে :</p>
    <section class="gatha">
    <p class="txt"><span>“</span><span>নারীর চরিত্র, হায়, কে বুঝিতে পারে?</span></p>
    <p class="txt">অসতী প্রগল্ভা বলি জানি সবাকারে।</p>
    <p class="txt">কামিনী কামাগ্নি-তাপে যবে দগ্ধ হয়,</p>
    <p class="txt">উচ্চে নীচে সমভাবে বিতরে প্রণয়।</p>
    <p class="txt">খাদ্যের বিচার নাই আগুনের ঠাঁই।</p>
    <p class="txt"><span>নারীপ্রেমে পাত্রাপাত্র-ভেদজ্ঞান নাই।</span><span>”</span><span> (জা.১.৬১)</span></p>
    </section>
    <p class="txt"><span>অণ্ডভূত-জাতকে (৬২ নং) বুদ্ধ নারীদের </span><span>‘</span><span>অবিশ্বাসিনী</span><span>’</span><span> বলেছেন (জা.১.৬২)। তক্কপণ্ডিত-জাতকে (৬৩ নং) বুদ্ধ নারীদের </span><span>‘</span><span>ক্রোধী, অকৃতজ্ঞ, পরচর্চাকারী, বন্ধুদের মাঝে বিভেদ সৃষ্টিকারিণী</span><span>’</span><span> বলেছেন (জা.১.৬৩)। আর কুক্কুট-জাতকে (৩৮৩ নং) বুদ্ধ নারীদের লোভী বিড়ালীর সঙ্গে তুলনা করেছেন (জা.৬.৬৪)। জাতকসহ ত্রিপিটকের আরও বিভিন্ন জায়গায় বুদ্ধ নারীদের চরিত্র সম্পর্কে এমন সব কথাবার্তা বলেছেন, তার ভুরি ভুরি প্রমাণ দেওয়া যায়।</span></p>
    <p class="txt">বিরুদ্ধবাদীরা কি শুনতে পাচ্ছেন? নাকি এখনো কানে শক্ত করে তুলো এঁটে ঠায় বসে আছেন? নাকি এতক্ষণে তর্জনী উঁচিয়ে বুদ্ধের বিরুদ্ধেও নারীজাতিকে অসম্মান করার প্রচণ্ড অভিযোগ তুলতে শুরু করে দিয়েছেন? নাকি বুদ্ধকেও নারীবিদ্বেষী, নারী-অবমাননাকারী বলতে শুরু করে দিয়েছেন? আমার দৃঢ় বিশ্বাস, আপনারা কোনোটাই করেননি। এই মুহূর্তে আমার খুব বলতে ইচ্ছে করছে, যত দোষ নন্দ ঘোষ। জানি, শুধু বনভন্তে বললেই হল্লাচিল্লা শুরু করে দিবেন, আগাপাশতলা না ভেবে নারীবিদ্বেষী, নারী-অবমাননাকারী বলে অভিযোগের আঙুল তুলতে শুরু করে দিবেন। এতে আর কারো বুঝতে বাকি থাকে না যে, যারে দেখতে নারে তার চলন বাঁকা, এই হচ্ছে আপনাদের প্রকৃত মনোভাব বা দৃষ্টিভঙ্গি। কারণ, শক্ত কোনো কারণ খুঁজে না পেলেও যেনতেন প্রকারে বনভন্তে যে অর্হৎ নন সেটিই তো প্রমাণ করতে হবে আপনাদের। </p>
    <p class="txt"><span>নারীচরিত্র নিয়ে বুদ্ধ ও বনভন্তের এমন সব মন্তব্য শুনে না জানি নারীবাদীরা কতটা খেপে আছেন, কতটা রুষ্ট হয়ে আছেন। ব্যাখ্যায় যাওয়ার আগে একটা কথা বলে নিই। নারীবাদীদের উদ্দেশেই বলছি, আপনারাও নিশ্চয় স্বীকার করবেন যে, সব নারী না হলেও পৃথিবীতে এমন দুশ্চরিত্রা, অকৃতজ্ঞ, খল নারীও কিছু কম নয়, বরং অনেক। ভাবছেন, তা-ই বলে এমন ঢালাওভাবে বলতে হবে? </span><span>‘</span><span>অবশ্যই না</span><span>’</span><span> আমিও তা স্বীকার করি। </span></p>
    <p class="txt">কিন্তু, আপনারা যদি মাথা ঠাণ্ডা রেখে একটু ইতিবাচক দৃষ্টিকোণ থেকে ভেবে দেখেন তাহলে দেখবেন বুদ্ধ ও বনভন্তের প্রতি আপনার রাগ বা ক্ষোভ সবটাই হাওয়া হয়ে গেছে। বুদ্ধ ও বনভন্তে দুজনেই মূলত ভিক্ষুদের মনে যাতে বিপরীত লিঙ্গের প্রতি আসক্তি না বাড়ে এবং তারা যাতে রং কাপড় ছেড়ে গৃহীজীবনে ফিরে না যায়, সেই লক্ষ্যেই মেয়েদের চরিত্র নিয়ে অপ্রিয় হলেও আংশিক সত্যটুকু প্রকাশ করতে বাধ্য হয়েছেন। আংশিক বলছি এ কারণে যে, এটাই মেয়েদের ব্যাপারে বুদ্ধ ও বনভন্তের শেষ কথা নয়, সামগ্রিকভাবে পূর্ণাঙ্গ চিত্রও নয়, এটি মেয়েদের একটা দিক মাত্র, একই মুদ্রার একটা পিঠ মাত্র, অবশ্য যা বাস্তব সত্যও বটে।</p>
    <p class="txt">বনভন্তে যে মেয়েদের ব্যাপারে অনেক ইতিবাচক কথাবার্তাও বলেছেন সেগুলো তো আগেই উল্লেখ করেছি। এবার দেখা যাক, কিছু কিছু সূত্রে মেয়েদের ব্যাপারে বুদ্ধ কী প্রশংসাই না করেছিলেন। অঙ্গুত্তরনিকায়ের একক নিপাতে বুদ্ধ বলেছেন :</p>
    <p class="txt"><span> </span><span>“</span><span>মহাপ্রজ্ঞাবতীদের মাঝে সেরা খেমা থেরী, ঋদ্ধিমতীদের মাঝে সেরা উৎপলবর্ণা থেরী, বিনয়ধরদের মাঝে সেরা পটাচারা থেরী, ধর্মকথিকাদের মাঝে সেরা ধম্মদিন্না, ধ্যানমতীদের মাঝে সেরা নন্দা থেরী, আরব্ধবীর্য ভিক্ষুণীদের মাঝে সেরা সোণা থেরী, দিব্যচোখধারিণীদের মাঝে সেরা বকুলা থেরী, ক্ষিপ্রাভিজ্ঞ ভিক্ষুণীদের মাঝে সেরা ভদ্দা কুণ্ডলকেসা থেরী, পূর্বজন্ম অনুস্মরণকারিণীদের মাঝে সেরা ভদ্রা কপিলানী, আর পৃথিবীতে যত দায়িকা আছে তাদের মাঝে সেরা হচ্ছেন মিগারমাতা বিসাখা, শাস্ত্রজ্ঞ নারীদের মাঝে সেরা খুজ্জুত্তরা, মৈত্রীবিহারিণীদের মাঝে সেরা সামাবতী, ধ্যানমতীদের মাঝে সেরা নন্দমাতা উত্তরা, রোগী সেবাকারিণীদের মাঝে সেরা উপাসিকা সুপ্রিয়া, বিদর্শন ভাবনাকারিণীদের মাঝে সেরা গৃহপত্নী নকুলমাতা...।</span><span>”</span><span> </span></p>
    <p class="txt">এভাবেই বুদ্ধ তাঁর সময়ের বহু গুণবতী নারীর ভূয়সী প্রশংসা করেছিলেন। বুঝুন তাহলে অবস্থা! একদিকে তিনি নারীদের দুশ্চরিত্রা, অকৃতজ্ঞা, খল ও অবিশ্বাসিনী বলছেন, আবার অন্যদিকে অমুক বিষয়ে সেরা, তমুক বিষয়ে সেরা বলে নারীদের ভূয়সী প্রশংসা করছেন। এখানে আসল ব্যাপারটা হচ্ছে, ভালো-মন্দ মিলিয়েই তো নারী। বুদ্ধ এখানে যার যা প্রাপ্য সেটাই তাকে দিয়েছেন। অর্থাৎ, ভালোকে ভালো বলেছেন, আর মন্দকে বলেছেন মন্দ। যখন যে প্রেক্ষাপট তৈরি হয়েছে সেই প্রেক্ষাপটে নারীদের একটা দিকই শুধু তুলে ধরেছেন। অন্যদিকটা তখন পুরোপুরি অনুল্লেখিতই রয়ে গেছে। তাই বুদ্ধ বা বনভন্তেকে সঠিকভাবে বিচার করতে চাইলে সামগ্রিকভাবেই বিচার করতে হবে। যে-কোনো একটা মাত্র দিককে বিবেচনায় নিয়ে বিচার করলে সেটি তাঁদের প্রতি বিচারের নামে অবিচারই করা হবে। </p>
    <p class="txt">এত এত ব্যাখ্যা-বিশ্লেষণের পর আমরা কি এখন মন থেকে বলতে পারি না যে, বনভন্তে মোটেই নারীবিদ্বেষী, নারী-অবমাননাকারী ছিলেন না? আসলে নারীদের ব্যাপারে তিনি ছিলেন পুরোদস্তুর বাস্তববাদী।</p>
    <p class="txt">এবার আসি অন্য একটি প্রসঙ্গে। বিরুদ্ধবাদীরা জোর গলায় অভিযোগ<span>  </span>করেন : <b class="calibre1">(৫) বনভন্তে যদি অর্হৎ হয়ে থাকেন তাহলে তাঁর দেহটিকে ফরমালিন দিয়ে রাখতে হলো কেন? অর্হতের দেহ তো পচে যাওয়ার কথা না। কাজেই বনভন্তে ফরমালিন অর্হৎ, ভুয়া অর্হৎ... </b>ইত্যাদি ইত্যাদি আরও কত কী! </p>
    <p class="txt"><span>এ ব্যাপারে আমার অত্যন্ত স্নেহভাজন জ্ঞানশান্ত ভিক্ষু, যিনি বর্তমানে মায়ানমারে অবস্থান করছেন, ফেইসবুকে কয়েকটি খুব সুন্দর ও সময়োপযোগী লেখা লিখেছেন। তন্মধ্যে একটা হচ্ছে </span><span>‘</span><span>অর্হতের মৃতদেহ কি পচে যায়?</span><span>’</span><span> আমি সেখান থেকে কিছু অংশ হুবহু এখানে তুলে ধরছি। তিনি লিখেছেন :</span></p>
    <p class="txt"><span>“</span><span>আগের একটা পোস্টে আমি লিখেছিলাম, </span><span>‘</span><span>পরিনির্বাণের আগে অধিষ্ঠান না করলে অর্হতের দেহ সাধারণ মৃতদেহের মতোই পচে গলে যায়।</span><span>’</span><span> তাতে দু-একজন প্রশ্ন তুলেছিল, অর্হতের দেহ তো বিশুদ্ধ, তাহলে তা পচে গলে যাবে কেন? প্রশ্নটায় শুরু থেকেই ধরে নেয়া হয়েছে অর্হতের দেহ বিশুদ্ধ। আমি ভাবি, সত্যিই কি তাই? অর্হতের চিত্ত বিশুদ্ধ, কিন্তু দেহ কীভাবে বিশুদ্ধ হয়? সব্বে সত্তা আহারট্ঠিতিকা। সকল প্রাণী আহারের ওপর নির্ভরশীল। অর্হতেরও তো বেঁচে থাকার জন্য খাওয়ার প্রয়োজন হয়। সেই খাওয়া হচ্ছে কবলীকার আহার। হজমের মাধ্যমে সেই আহারের কিছু অংশ মলমূত্রে পরিণত হয়, কিছু অংশ পুষ্টি হিসেবে ছড়িয়ে পড়ে দেহের মধ্যে, তখন সেটা ৩২ প্রকার অশুচিতেই পরিণত হয়। অর্হত হলেও তো মলমূত্র ত্যাগ করতে হয়। তাহলে সেই অশুচিময় দেহকে কীভাবে বিশুদ্ধ বলা যায়?</span></p>
    <p class="txt"><span>এ তো গেল অর্হতের দেহ বিশুদ্ধ বা অবিশুদ্ধ হওয়ার ব্যাপারে আমার কথা। এরপরে কথা হচ্ছে, সত্যিই কি অর্হতের দেহ পচেগলে যায়? ত্রিপিটক ও অর্থকথায় বহু ঘটনা আছে যেখানে অর্হতের শরীর দাহ করার পরে ধাতু পাওয়ার কথা জানা যায়। কিন্তু দাহ না করলে কী হয়? এখন তো মৃতদেহ সংরক্ষণের কত কী টেকনিক হয়ে গেছে। কিন্তু সংরক্ষণের ব্যবস্থা যদি না করা হয় তাহলেও কি সেই দেহ অবিকৃত থাকে? নাকি পচে যায়? এর কোনো সদুত্তর মেলে না। আমি তাই এখানকার পরিয়ত্তিধর ভন্তেদের কয়েকজনকে জিজ্ঞেস করেছি। তাদেরও কেউ কেউ বলে, পচে না, শুকিয়ে যায় মাত্র। কেউ কেউ বলে, পচে যায়। ত্রিপিটকে কোনো সুনির্দিষ্ট রেফারেন্স না থাকায় এক্ষেত্রে তাদেরও নানাজনের নানা মত হয়ে গেছে।</span><span>”</span></p>
    <p class="txt">এরপরে তিনি তার লেখায় দক্ষিণ মায়ানমারের এক অর্হৎ ভিক্ষুর কাহিনির কথা উল্লেখ করেন যেখানে সেই অর্হৎ ভিক্ষুর মৃতদেহ তাঁরই ইচ্ছানুসারে না পুড়িয়ে কবর দেওয়া হয়েছে এবং বহু বছর পরও তাতে পচন ধরেনি, মোটামুটি অক্ষতই থেকে গিয়েছিল। এরপর তিনি লিখেছেন :</p>
    <p class="txt"><span>“</span><span>পা-অক ভাবনাকেন্দ্রে থাকার সময়েও একবার এক বিহারে বেড়াতে গিয়ে দেখেছিলাম বিখ্যাত এক সেয়াদের মৃতদেহকে গ্লাসের কফিনে রাখা হয়েছে, বনবিহারে বনভন্তের দেহটাকে যেভাবে রাখা হয়েছে সেভাবে।</span></p>
    <p class="txt"><span>তাই অনেকেই একটা ধারণা পোষণ করে, অর্হতের দেহে পচন ধরে না। অথচ ত্রিপিটক ও অর্থকথায় এ ব্যাপারে নির্দিষ্টভাবে উল্লেখ নেই। ... </span><span>”</span><span> </span></p>
    <p class="txt"><span>স্নেহভাজন জ্ঞানশান্ত ভিক্ষু </span><span>‘</span><span>অর্হতের দেহ ফরমালিন দিয়ে রাখলে সমস্যা কোথায়?</span><span>’</span><span> নামে তার আরেক লেখায় অর্হৎ সুনলুন সেয়াদের পরিনির্বাণের কাহিনির কথা উল্লেখ করেন। তাঁর জীবনী পাঠে জানতে পারলেন যে, সুনলুন সেয়াদ অর্হৎ হওয়া সত্ত্বেও তাঁর মৃতদেহটি ওষুধ দিয়ে সংরক্ষণ করা হয়েছে। তারপর তিনি এ ব্যাপারে লিখেছেন এভাবে :</span></p>
    <p class="txt"><span>কথাগুলো পড়েই আমার খটকা লেগেছে। তিনি তো অর্হৎ ছিলেন। তাহলে তাকে ওষুধ দিয়ে সংরক্ষণ করা হয়েছিল কেন? নাকি আমি ভুল বুঝলাম? তার জীবনীতে ইংরেজিতে লেখা হয়েছে, </span><span>“</span><span>His remain were embalmed in a stupa according to his wish.”</span><span> এর বাংলা অনুবাদ হয়, </span><span>“</span><span>তার ইচ্ছানুসারে তার মৃতদেহকে একটা চৈত্যের মধ্যে ওষুধ দিয়ে সংরক্ষণ করে রাখা হয়েছিল।</span><span>”</span><span> সোজা কথায় ফরমালিন দিয়ে রাখা হয়েছে। বইটার ইংরেজি অনুবাদে হয়তো ভুল হয়েছে। তাই মূল বার্মিজ বইটা পড়লাম। সেখানে তো আরেক প্যাঁচ। সেখানে ফরমালিন দিয়ে রাখা হয়েছে বলে উল্লেখ নেই। এখন কাকে বিশ্বাস করি?...</span></p>
    <p class="txt">এবার পরিচিত বার্মিজ ভিক্ষুদের এ ব্যাপারে জিজ্ঞেস করা শুরু করলাম। তারা দেখলাম ফরমালিনের ব্যাপারে ভালোই জানে। কিন্তু সুনলুন সেয়াদের মৃতদেহে ফরমালিন দিয়েছে কি না সে-ব্যাপারে প্রথম দুয়েকজন কিছু বলতে পারল না। পরে একজন বলল, তার জানামতে, সুনলুন সেয়াদের দেহটাকে ফরমালিন দিয়ে রাখা হয়েছে। কিন্তু তার কথাতে তো আর নিশ্চিত হওয়া যায় না। কোনো অভিজ্ঞ সেয়াদকে জিজ্ঞেস করলে ভালো হয়।</p>
    <p class="txt">তাই আমি আমাদের বিহারের সেয়াদের কাছে গেলাম। সেয়াদকে বললাম, ভন্তে, সুনলুন সেয়াদের মৃতদেহে কি ফরমালিন ব্যবহার করা হয়েছে নাকি? সেয়াদ বললেন, সুনলুন সেয়াদের কোনো ইচ্ছা ছিল না তার দেহটাকে ফরমালিন দিয়ে রাখা হোক। কিন্তু পরবর্তীকালে তার শিষ্যরা সেটাকে ফরমালিন দিয়ে রেখে দিয়েছে। </p>
    <p class="txt">তখন আমি জিজ্ঞেস করলাম, ভন্তে, আমাদের সবার বিশ্বাস হচ্ছে অর্হতের দেহ পচে যায় না। আমাদের সবার বিশ্বাস যে, সুনলুন সেয়াদ উ কবি একজন অর্হৎ ছিলেন। তাহলে তার দেহ কেন ফরমালিন দিয়ে রাখতে হলো?</p>
    <p class="txt">সেয়াদ বললেন, অর্হতের দেহ পচে কি পচে না সে-ব্যাপারে নিশ্চিত করে বলা যায় না। শ্রীলঙ্কায় একসময় এমন ঝাঁকে ঝাঁকে অর্হৎ ছিল যে তাদের কারণে আকাশ ঢাকা পড়ে যেত। তাদের দেহগুলো না পচলে তো এতদিনও থাকার কথা, তাই না? অন্তত তাদের হাড়গোড়গুলো তো থাকত। কিন্তু সেসব আছে কি?</p>
    <p class="txt">তো, এই হলো সুনলুন সেয়াদের মৃতদেহকে ফরমালিন দিয়ে রাখার কাহিনী। সুনলুন সেয়াদ অর্হৎ হলেও তার দেহকে ফরমালিন দিয়ে রাখা হয়েছে। তাতে আমাদের দেশের নিন্দুকদের মাথাব্যথা নেই। তারা ঠিকই তাকে নিয়ে গর্ব করে লিখে দেয়, অর্হতের দেহ পচে না। অথচ জানেও না এর পেছনের কাহিনী। অন্যদিকে বনভন্তেকে বলে ফরমালিন অর্হৎ। এবার কি তাদের বক্তব্য পাল্টাবে তারা?</p>
    <p class="txt"><span>আমার তো মনে হয় না পাল্টাবে। জেগে থেকে ঘুমের ভান করা ব্যক্তিকে কি কখনো জাগানো যায়? সত্যিকার ঘুমন্ত ব্যক্তিকে ঘুম থেকে জাগানো যায়, কিন্তু জেগে থেকে ঘুমের ভান করা ব্যক্তিকে কিছুতেই জাগানো যায় না। জাগার ইচ্ছেই যে নেই তার, তাই। যেহেতু আগে থেকেই তাদের মাথায় </span><span>‘</span><span>বনভন্তে কিছুতেই অর্হৎ নন</span><span>’</span><span> এই বদ্ধমূল ধারণা সেট করে দেওয়া হয়েছে অথবা নিজেরাই সেট করে নিয়েছেন, যাকে বলে মগজ ধোলাই, তাই ত্রিপিটক ও অর্থকথা থেকে ভুরি ভুরি তথ্য-প্রমাণ দিলেও তাতে তাদের বদ্ধমূল ধারণার কিছুমাত্র নড়নচড়ন হবে না। তাতে অবশ্য, আমাদের মানে বনভন্তের শিষ্যদের ও প্রকৃত ভক্ত-অনুরাগীদের কিছু যায়ও না, আসেও না। কে বা কারা বনভন্তেকে অর্হৎ বিশ্বাস করল, না করল, দিব্যি বলছি, তাতে আমাদের কোনোই মাথাব্যথা নেই।</span></p>
    <p class="txt">এখন আমাদের কাছে পালি ও বাংলা দুটো ভাষায় ত্রিপিটক আছে। তাই তারা বিশ্বাস করুক বা না করুক, আমরা সেই ত্রিপিটকের সঙ্গে বনভন্তের কথাবার্তা, আচার-আচরণ থেকে শুরু করে তাঁর গোটা জীবন ও বাণীগুলো মিলিয়ে দেখবো, আর তাতে যদি আমরা অমিল না পাই, বিরোধ দেখতে না পাই তাহলে অযথা তাদের কথায় কান দেবো কেন? অথবা অযথা তাদের কথাগুলো কানে তুলবো কেন?</p>
    <p class="txt">যা-ই হোক, এতক্ষণ ধরে পূজ্য বনভন্তের অর্হত্ত্ব নিয়ে, আরও কিছু কিছু বিতর্কিত ব্যাপার নিয়ে বেশ আলোচনা, পর্যালোচনা, যুক্তিতর্ক করা হলো। আরও কয়েকটি ব্যাপারে লেখার খুব ইচ্ছে ছিল। কিন্তু আমার এই প্রবন্ধটি এর মধ্যেই বেজায় বড়ো হয়ে গেছে। তাই সেদিকে আর অগ্রসর হওয়া গেল না। সময়-সুযোগ পেলে ভবিষ্যতে লেখার ইচ্ছে রইল।</p>
    <p class="txt">আমি যখন এই ধরনের একটি প্রবন্ধ লেখার কথা আমার বন্ধুভাজন ভন্তেদের জানিয়েছি তখন তারা কম-বেশি সবাই বলেছে যে, ত্রিপিটক ও অর্থকথা থেকে রেফারেন্স দিয়ে লিখলেও বিরুদ্ধবাদীদের বোঝানো যাবে বলে মনে হয় না। কারণ তারা আগে থেকেই মোটামুটি সিদ্ধান্ত নিয়ে ফেলেছেন যে-করেই হোক কিছুতেই তারা বনভন্তেকে অর্হৎ হিসেবে মানবেন না। তখন আমি তাদের বলেছি, বিরুদ্ধবাদীরা মানুক না মানুক, তা নিয়ে আমার খুব একটা মাথাব্যথা নেই, তবে এতে বনভন্তের ভক্ত-অনুরাগীদের বিশ্বাসটাকে তো আরও মজবুত করা যাবে অন্তত। আর তাতেই আমার লেখাটা সার্থক।</p>
    <p class="txt"><span>মাঝে মাঝেই আমি ভাবি, একশ্রেণির ভিক্ষু-গৃহীর এভাবে গোঁয়ারের মতো বনভন্তের বিরোধিতা করার কারণ কী? বনভন্তেকে অর্হৎ হিসেবে মানতে না পারলে </span><span>‘</span><span>তার কর্ম তাকেই ভোগ করতে হবে</span><span>’</span><span> এই ভেবেও তো চুপ করে থাকা যায়। এমনিতে এদেশে থেরবাদী বুদ্ধধর্মের প্রচার-প্রসারে বনভন্তের অবদান তো কিছু কম নয়, বরং বলা যায় অন্য ভিক্ষুদের চাইতে অনেক গুণ বেশি। তাহলে তারা মাইক ফাটিয়ে এত হল্লাচিল্লা করে কেন? কী তাদের এত অন্তর্জ্বালা? আমি ভেবে ভেবে বেশ কয়েকটি কারণ বের করেছি। </span></p>
    <p class="txt">১. বনভন্তে তাঁর জীবনের শুরু থেকেই কঠোর বিনয়ানুগ জীবনযাপন করতেন, আর একদম প্রকাশ্যে স্পষ্ট ভাষায় ভয়ডরহীন নিঃশঙ্ক চিত্তে বিনয়বিরুদ্ধভাবে জীবনযাপনকারী ভিক্ষুদের কঠোর সমালোচনা করে শিষ্যদের সেভাবে চলতে মানা করতেন, তাদের সঙ্গে মিশতে মানা করতেন। বনভন্তের এই কথাগুলো এক শ্রেণির আদর্শচ্যুত ও বিনয়বিরুদ্ধভাবে জীবনযাপনকারী ভিক্ষুর ভীষণ গায়ে লাগত।</p>
    <p class="txt">২. তাঁর কঠোর বিনয়ানুগ জীবনযাপন, কথাবার্তা ও ধর্মদেশনা এবং সর্বোপরি তাঁর প্রজ্ঞার গভীরতা আঁচ করতে পেরে এদেশের বৌদ্ধরা তাঁকে অর্হৎ মুক্তপুরুষ হিসেবে শ্রদ্ধা করত, মানত ও পূজা করত। তাই খুব স্বাভাবিকভাবে দায়ক-দায়িকারা তাঁকেই বেশি দান দিতো, শ্রদ্ধা-সম্মান করতো। তার মানে বুঝতেই পারছেন, অন্যদের চাইতে তাঁর নিজের ও শিষ্যদের ভাগটা একটু বেশিই পড়তো আর কী। দানে-শ্রদ্ধায় একটু হেরফের বা কম-বেশি হলেই এক শ্রেণির লাভ-সৎকারপ্রত্যাশী ভিক্ষু বনভন্তের বিরুদ্ধে সংঘভেদের ধুয়ো তুলত। আর আপনারা তো ইতোমধ্যেই জেনেছেন, সেটি কতটা ভিত্তিহীন, অমূলক, হাস্যকর ও অজ্ঞতাপ্রসূত।</p>
    <p class="txt">৩. বনভন্তে একজন প্রকৃত বুদ্ধপুত্র হিসেবে, একজন প্রকৃত ভিক্ষু হিসেবে কখনোই রাজনীতির সাতেপাঁচে নিজেকে জড়াননি। তবে রাজনীতিকদের অন্যায়-অত্যাচার দেখলে-শুনলে একদম চুপ করেও থাকেননি। দ্ব্যর্থহীন স্পষ্ট ভাষায় তিনি সেগুলোর প্রকাশ্য সমালোচনা করেছিলেন। </p>
    <p class="txt"><span>৪. শিষ্যদের অনুশাসন করার সময় অথবা ধর্মদেশনা করার সময় মাঝেমধ্যে বনভন্তের কথা বলার সুর বা ধরনটা রাগী রাগী লাগত। তাই অনেকেই </span><span>‘</span><span>বনভন্তের রাগ আছে</span><span>’</span><span> এই বলে তাঁর বিরুদ্ধে অভিযোগ করত। কিন্তু আমরা যারা তাঁর দীর্ঘ ও একান্ত সান্নিধ্য পেয়েছি তারা পরিষ্কার বুঝতে পারি যে, বাস্তবে বনভন্তের মনে রাগের ছিটেফোঁটাও ছিল না। এটা খুব সম্ভবত বনভন্তে বুদ্ধসমকালীন পিলিন্দৰচ্ছ স্থবিরের মতো করে জন্মসূত্রে পূর্বজন্মের সংস্কারবশেই পেয়েছিলেন।</span></p>
    <p class="txt">আমার মতে প্রধানত এগুলোই হচ্ছে বনভন্তের বিরুদ্ধে এক শ্রেণির ভিক্ষু-গৃহীর এত সমালোচনা, মাতামাতি, লাফালাফি, হল্লাচিল্লার কারণ। সবার প্রতি অনুরোধ, একটু মিলিয়ে দেখুন না, আপনার বিবেচনার সঙ্গে আমার বিবেচনাগুলো ঠিক মিলে যায় কি না।</p>
    <p class="txt">উপসংহারে আমি শুধু এটুকুই বলতে চাই, আপনাদের অবিশ্বাস নিয়ে আপনারা থাকুন, আর আমাদের বিশ্বাস নিয়ে আমাদের থাকতে দিন। এত সমালোচনা, মাতামাতি, লাফালাফি, গলাবাজি, হল্লাচিল্লার কোনো দরকার আছে কি? নাকি এতে কারও উপকার হয়? বরং এতে সমাজে, মানুষের মাঝে হিংসার বিষবাষ্প ছড়ায় মাত্র। আখেরে লাভের লাভ কিছুই হয় না। </p>
    <p class="txt">তাই আসুন, আমরা সবাই যাতে দুঃখ থেকে মুক্ত হতে পারি সেভাবেই নিজেদের কর্তব্য পূরণ করার লক্ষ্যে আরও জোরেশোরে প্রচেষ্টা চালাই। কারণ কর্মই তো আমাদের শেষ বিচার করবে। আপনি পূজ্য বনভন্তেকে বিশ্বাস করেন কি করেন না, সেটি কিন্তু আপনাকে আমাকে কাউকেই নিশ্চিত সুগতি বা দুর্গতি কিছুই এনে দিতে পারবে না। বরং তার চেয়ে জীবনে ভালো-মন্দ, কুশল-অকুশল, পাপ-পুণ্য কে কী কর্ম করছি বা করেছি সেগুলোর ওপরই আমাদের সুগতি-দুর্গতি, সুখ-দুঃখ কিংবা দুঃখমুক্তি নির্বাণ সবকিছুই নির্ভর করবে। কাজেই সবার প্রতি আমার আন্তরিক অনুরোধ, যত্রতত্র পূজ্য বনভন্তের অহেতুক নিন্দা-গালমন্দ করে আর্যনিন্দার মতো গুরুতর কর্ম করে বসবেন না দয়া করে। </p>
    <p class="txt">আর পরিশেষে, বিশ্বাসী-অবিশ্বাসী সকলের শুভবুদ্ধির উদয় হোক, এই কামনা করছি। জয়তু বনভন্তে! চিরভাস্বর হোক বনভন্তের অমর কীর্তিগাথা! দিকে দিকে ছড়িয়ে পড়ুক বনভন্তের অনন্ত গুণমহিমা! </p>
    <section class="ref">
    <div class="ref_title">কৃতজ্ঞতা স্বীকার : </div>
    <div class="refbox">
    <p class="txt">এই প্রবন্ধের বেশ কিছু তথ্য ও লেখা অভিজ্ঞ অনুবাদক, লেখক ও জনপ্রিয় ফেইসবুকার (শুনেছি, ফেইসবুকে তার জনপ্রিয়তা নাকি এখন প্রায় সিলেব্রিটিদের পর্যায়ে পৌঁছে গেছে!) স্নেহভাজন জ্ঞানশান্ত ভিক্ষুর ফেইসবুকের বিভিন্ন লেখা থেকে প্রয়োজনমতো দুহাত উজাড় করে ধার করেছি, অবশ্য তার অনুমতি ছাড়াই। আমার দৃঢ় বিশ্বাস, এতে সে নিশ্চয় দয়ামায়াহীন নালাগিরি হাতির মতো করে আমার দিকে তেড়ে আসবে না। তার লেখা থেকে নিয়েছি দুহাত উজাড় করে, আর এখন তার প্রতি কৃতজ্ঞতা জানাচ্ছি বিলকুল দিলদরিয়া উজাড় করে। জ্ঞানশান্ত, তোমার প্রতি রইল অশেষ অশেষ কৃতজ্ঞতা।</p>
    </div>
    </section>
    </div>
    <div class="react">
    </div>
    </div>
    <h1 class="title">শ্রদ্ধেয় প্রজ্ঞালংকার মহাস্থবির : বহুমুখী প্রতিভার এক অনন্য পুরুষ</h1>
    <div class="post_box">
    <div class="post_txt">
    <p class="txt">পরম শ্রদ্ধাভাজন অগ্রজ প্রতীম শ্রীমৎ প্রজ্ঞালংকার মহাস্থবির মহোদয়ের জন্মদিন আগামী ৮ই ফেব্রুয়ারী পালিত হতে যাচ্ছে শুনে অন্তরে ভীষণ পুলক অনুভব করছি। অত্যন্ত সম্মানার্হ, বহুমুখী প্রতিভা সম্পন্ন ও প্রতিভাময়ী এমন ব্যক্তিত্বের সম্মানে বিপুল উৎসাহ উদ্দীপনার মধ্য দিয়ে সারম্বরে জন্মদিন উদযাপনের শুভবুদ্ধি যাদের উৎপন্ন হয়েছে প্রথমে তাদের জানাই আন্তরিক সাধুবাদ। </p>
    <p class="txt">ভগবান বুদ্ধ মঙ্গলসূত্রের মধ্যে বলেছেন- সমাজে তথা দেশে যারা একান্ত পূজনীয়, সম্মানাহ, গৌরবনীয় ও ক্ষণজন্মা প্রতিভাময়ী জ্ঞানী-গুণী তাদেরকে বিবিধোপায়ে পূজা, সম্মান, সত্ত্বার, গৌরব এবং তাঁদের ধ্যান- জ্ঞান ও প্রতিভাকে যথাসময়ে সদ্ব্যবহার করতে পারলে, সমাজে তথা দেশে অথবা ব্যক্তি ও পারিবারিক জীবনে অহর্নিশ মঙ্গলই সাধিত হবে। কস্মিনকালেও অমঙ্গল-দুদর্শা-হতাশা-মনস্তাপ তাদের স্পর্শ করতে পারবে। প্রতিভাময়ী জ্ঞানী-গুণীর সাথে সংশ্রব একজন মানুষকে প্রতিনিয়ত কাক্ষিত সুখদ পুণ্যময় সম্যক পথেই পরিচালিত করে, কখনো অনাকাক্ষিত দুঃখপ্রদ পাপময় পঙ্কিল কণ্টকাকীর্ণ বিপথে নহে। অতএব, শ্রদ্ধাভাজন শ্রীমৎ প্রজ্ঞালংকার মহাস্থবির মহোদয়কে তাঁর জন্মদিন উদযাপনের মধ্য দিয়ে যে প্রাপ্য সম্মান জানানো হচ্ছে, তা যে আমাদের ব্যক্তি তথা পারিবারিক জীবনে কাঙ্খিত মঙ্গল বয়ে আনবে তাতে কোন সন্দেহ নেই। </p>
    <p class="txt">শ্রদ্ধাস্পদ শ্রীমৎ প্রজ্ঞালংকার মহাস্থবির সদ্ধর্মে নিবেদিতপ্রাণ পার্বত্য বৌদ্ধ জনসাধারণের মাঝে একটি অতি পরিচিত নাম। ঠিক তেমনটি না হলেও সমতলের বড়ুয়া বৌদ্ধদের মধ্যে যারা মহান আর্যপুরুষ দুর্লভ বুদ্ধপুত্র বনভন্তে ও তাঁর শিষ্যসংঘের প্রতি অচলা শ্রদ্ধা; তাতচিত্ত ও নিবেদিতপ্রাণ তাদের মাঝেও তিনি সমানভাবে পরিচিত। এমন একজন সুপরিচিত ও শাসন-সদ্ধর্মে নিবেদিতপ্রাণ বীর ধর্মসেনানীর বিগত জীবনের অভিজ্ঞতায় ঋদ্ধ-সমৃদ্ধ জীবনকে নিয়ে স্মৃতিচারণমূলক ও মূল্যায়নধর্মী নিবন্ধ রচনা করাটা আমার জন্য যথেষ্ট কঠিনতর। কারণ, তাঁর বিগত জীবন সম্পর্কে আমার জানাশোনা সীমিত এবং তার উপর আমার ভাষা জ্ঞানের সীমাবদ্ধতা। তারপরও তার আত্মমুক্তি ও পর কল্যাণে উৎসর্গীত সুবিশাল কর্ম জীবনের সংক্ষিপ্ত মূল্যায়নে ব্রতী হলাম। </p>
    <p class="txt">মহান আর্যপুরুষ পূজ্য বনভন্তের আবির্ভাবের ফলে পার্বত্য চট্টগ্রাম তথা সমগ্র বাংলাদেশে প্রকৃত বৌদ্ধ ধর্ম চর্চার ক্ষেত্রে বৌদ্ধ জনসাধারণের মাঝে একধরণের গণজোয়ার তথা সচেতনতার সৃষ্টি হয়েছিল। সেটি শুরু হয় মূলত ষাটের দশকের পর থেকে। তকালীন সময়ে শ্রদ্ধেয় বনভন্তে নানা কুসংস্কার ও মিথ্যাদৃষ্টিতে জর্জরিত লুরী তথা রাউলী বৌদ্ধধর্ম এবং মুষ্টিমেয় তথাকথিত থেরবাদী বৌদ্ধ ভিক্ষুদের দ্বারা প্রভাবিত ও নিয়ন্ত্রিত চাকমা সমাজে প্রকৃত বুদ্ধের বাণী প্রচার ও প্রসারে ব্রতী হন। তখন তিনি ধর্মের নামে নানা কুসংস্কার ও মিথ্যাদৃষ্টিমূলক নানা কর্মকাণ্ডকে সমূলে উচ্ছেদ সাধন মানসে পার্বত্য চট্টগ্রামের আনাচে-কানাচে এবং সমতলের বড়ুয়া বৌদ্ধদের মাঝে প্রকৃত বৌদ্ধধর্মের অমিয় সুধা বিতরণ শুরু করেছিলেন বেশ জোরেশোরে। এতদঞ্চলের আপামর বৌদ্ধ জনতা পূজ্য বনভন্তের সুললিত ও প্রাঞ্জল ধর্মদেশনায় প্রবুদ্ধ ও উদ্দীপিত হয়েছিল বিপুলভাবে। তখন মানুষ একটু একটু করে অতীতের উন্মত্ত সংক্ষুব্ধ কুসংস্কারবহুল অন্ধকারাচ্ছন্ন জীবনে বুদ্ধজ্ঞানে আলোকিত হয়ে বৌদ্ধচিত সুসংস্কার সমন্বিত সুখী-সুন্দর জীবন গঠনে সচেষ্ট হতে শুরু করল। </p>
    <p class="txt">এভাবে জাতি-ধর্ম-বর্ণ নির্বিশেষে সর্বস্তরের জনতা যখন শ্রদ্ধেয় বনভন্তের সুললিত, প্রাঞ্জল, শ্রুতিমধুর, চিত্তাকর্ষক ধর্মদেশনায় উত্তেজিত, প্রবুদ্ধ, অনুপ্রাণিত ও উদ্দীপিত হতে লাগল, তখনই খাগড়াছড়ি জেলাধীন গামাঢ়ীঢালা গ্রামজাত সুসন্তান বীরলোচন চাকমার তারুণােচ্ছল শুচি-সুন্দর পবিত্র মনে মুক্ত স্বাধীন অনাগারিক প্রব্রজ্যা লাভের সুতীব্র বাসনা জন্মেছিল। বৈরাগ্যের স্বাদ নেওয়ার জন্য যিনি সদা ব্যাকুলপ্রাণ, তাকে কি আর শোক-সন্তপ্ত, হতাশায় বিধ্বস্ত, দুঃখময় সংসার জীবনে আবদ্ধ রাখা যায়? অতীতের বিপুল পুণ্যসম্পদ, বর্তমানে সগুরুর সাক্ষাৎ ও সদুপদেশ আর আপন অবচেতন মনে যখন মুক্ত স্বাধীন প্রব্রজ্যা লাভের অদম্য বাসনা জেঁকে বসে, তখন কি আর সংসারের যাবতীয় মোহমায়া, লোভ-লালসা, মাতা-পিতা তথা আত্মীয়-পরিজনের মায়া-বন্ধন তাকে সংসারে আবদ্ধ <span>রাখতে পারে? পারে না।  </span></p>
    <p class="txt">আর পারে না বলেই তো ১৯৭৭ খ্রিস্টাব্দের ২৮ নভেম্বর ভরা যৌবনে মহৎপ্রাণ শিক্ষিত যুবক বীরলোচন চাকমা ত্যাগময় পূতপবিত্র প্রব্রজ্যা ধর্মে দীক্ষিত হন মহান আর্যপুরুষ শ্রদ্ধেয় শ্রীমৎ সাধনানন্দ মহাস্থবির (বনভন্তে)'র নিকট। শ্রদ্ধেয় বনভন্তে তার নাম রাখলেন শ্রীমান প্রজ্ঞালংকার শ্রামন। তখন থেকেই তিনি শ্রদ্ধেয় বনভন্তের স্নেহ-সান্নিধ্যে থেকে শ্রামণ্য জীবনের নীতি-নিয়ম, দৈনন্দিন কর্তব্যাদি মনোযোগ সহকারে শিক্ষা করতে শুরু করলেন। দীক্ষাগুরুর প্রতি অচলা শ্রদ্ধা ও গুরুগতপ্রাণ হয়ে গুরুসেবা ও বিহারে প্রাত্যহিক কর্তব্যাদি আন্তরিকতার সাথে সুচারুরূপে সুসমাধা করে মান্যবর গুরুদেবের সুদৃষ্টি আকর্ষণ করেন। একই সাথে তিনি অবসর সময় পেলে নিজেকে নির্জন বিবেক স্থানে বসায়ে ধ্যানে অভিরমিত হতেন। </p>
    <p class="txt"><span>এক বছর দেড় মাসাধিক এভাবে শিশিক্ষু শ্রামণ্য জীবন অতিবাহিত করবার পর ১৯৭৯ সালের ২১ জানুয়ারি এক অতীব শুভক্ষণে দীক্ষাগুরু পরম পূজ্যস্পদ বনভন্তে প্রমূখ প্রাজ্ঞ ভিক্ষুসংঘ ও শত শত সদ্ধর্মপ্রাণ উপাসক-উপাসিকাদের সমাবেসে পূজ্যস্পদ শ্রীমৎ সাধনানন্দ মহাস্থবির বনভন্তের উপাধ্যায়ত্বে শুভ উপসম্পদা গ্রহণ করেন বর্তমান পুণ্যতীর্থ রাজবন বিহারের পূর্ব পার্শ্বে কর্ণফুলী হ্রদের উপর বাঁশ দিয়ে বিশেষভাবে নির্মিত </span><span>“</span><span>ভাসমান উদক সীমায়</span><span>”</span><span>। সুচির পোষিত স্বপ্লোদ্যান যেন সেদিন নানা রঙের বিচিত্র বর্ণিল ফুলে-ফলে সুশোভিত হলো। তিনিও জন্ম-জন্মান্তরের প্রভূত পুণ্য প্রভাবে দেব-দুর্লভ ত্যাগদীপ্ত অনাড়ম্বর ভিক্ষুত্ব জীবনে সােৎসাহে নিজেকে করেছেন উৎসর্গীত। </span></p>
    <p class="txt">শ্রদ্ধাভাজন শ্রীমৎ প্রজ্ঞালংকার মহাস্থবির মহোদয় এখন বিগত যৌবন একজন প্রবীণ ভিক্ষু। শ্রদ্ধের বনভন্তের শিষ্যসংঘের মধ্যেও তিনি এখন জ্যেষ্ঠতম। তিনি আপন মেধা ও প্রতিভায়<span dir="rtl">, ধৈর্যে-শৌর্যে-বীর্যে সবদিক</span> দিয়ে বনভন্তের শিষ্যসঙ্রে মধ্যে অগ্রত্বের দাবি রাখেন। আসলে তিনি একজন স্বশিক্ষিত<span dir="rtl">, তেজস্বী, অকুতোভয় ও জ্ঞানতপসী। সারাটা জীবন</span> তিনি বৌদ্ধশাস্ত্র চর্চা করে চলেছেন অব্যাহতভাবে। ব্যক্তিগত জীবনে তিনি অত্যন্ত সাদা<span dir="rtl">-সিধে, অনাড়ম্বর জীবন-যাপনে অভ্যস্ত। তিনি উদার-হৃদয়,</span> ত্যাগী<span dir="rtl">, ব্যক্তিত্ববা</span>ন<span dir="rtl">, কর্মনিষ্ঠ ও মহৎপ্রাণ। তার সাথে পরিচিতজন মাত্রই</span> জানেন যে<span dir="rtl">, তিনি অত্যন্ত সদালাপী, বিনয়ী, অমায়িক অথচ স্বল্পভাষী।</span> অপ্রয়োজনে কোন আলাপ পছন্দ করেন না। প্রয়োজনবোধে কথা বলেন ভেবে<span dir="rtl">-চিন্তে, অত্যন্ত ধীরে ধীরে। ফলে তাঁর প্রতিটি কথা অত্যন্ত মূল্যবান</span> ও সারগর্ভ। </p>
    <p class="txt"><span>তিনি বাংলা ভাষা থেকে চাকমা ভাষায় ধর্মীয় পুস্তকসহ বিভিন্ন সূত্রাদি কৃতিত্বের সাথে অনুবাদ করে সদ্ধর্ম দিকে দিকে প্রচার</span><span dir="rtl">, প্রসারে তথা শাসন</span><span> হিতে অমূল্য অবদান রেখে চলেছেন</span><span dir="rtl">! যে- চাকমা ভাষার লিখিত রূপ</span><span> এখনো তেমন শক্তপোক্ত হয়নি সে ভাষায় এতটা সাবলীল</span><span dir="rtl">, চিত্তাকর্ষক ও</span><span> শ্রুতিমধুর শব্দ চয়নে</span><span dir="rtl">, বাক্য বিন্যাসে সূত্রগুলো অনুবাদ করেছেন যে,</span><span> ভাবতেও বিস্ময়বোধ হয়। তাঁর অনুদিত</span><span dir="rtl">- </span><span dir="rtl">‘</span><span>ধর্মপদ</span><span dir="rtl"> </span><span>উব</span><span dir="rtl">’</span><span>দেজ</span><span dir="rtl">’</span><span dir="rtl">, </span><span dir="rtl">‘</span><span>চাঙমা কথায় মহাসতিপঠান সুত্র</span><span dir="rtl">', 'চাঙমা কথায় সীবলীব্রত কধা</span><span dir="rtl">’</span><span dir="rtl"> </span><span dir="rtl">‘</span><span>চাঙমা</span><span dir="rtl"> </span><span>কথায় ধর্মগাথা</span><span dir="rtl">' প্রভৃতি গ্রন্থগুলো বিজ্ঞ পণ্ডিতমহলে ও বৌদ্ধ জনসাধারণের কাছ</span><span>ে বিশেষভাবে সমাদৃত। তিনি উক্ত গ্রন্থগুলো সাবলীল অনুবাদ</span><span dir="rtl">, ভাষার</span><span> প্রাঞ্জলতা ও হৃদয়গ্রাহী উপস্থাপনার দরুণ সুদীর্ঘকালব্যাপী পণ্ডিত মহলে ও আপামর জনতার হৃদয়ে মর্যাদার আসনে সমাসীন হয়ে বেঁচে থাকবেন। </span></p>
    <p class="txt"><span>আমার ধারণা</span><span dir="rtl">- মানুষ তাঁকে-তার লিখিত গ্রন্থের চেয়ে তার</span><span> শ্রুতিমধুর</span><span dir="rtl">, সুললিত মর্মস্পর্শী সুমধুর কণ্ঠের মাধ্যমেই মানুষ তাঁকে</span><span> দীর্ঘকাল মনে রাখবে। কারণ লিখিত গ্রন্থের রসাস্বাদন করতে হলে</span><span dir="rtl">,</span><span> আয়াস স্বীকার করে মনযোগের সাথে গ্রন্থটি প্রথমে পাঠ করতে হয়। অন্যদিকে একজন শ্রোতা শুধুমাত্র তার শ্রবণেন্দ্রিয়কে সামান্য সজাগ রেখে অতি অল্প আয়াস স্বীকার করে সুকষ্ঠির মুখনিঃসৃত কথাগুলোর রসাস্বাদন করতে পারেন। সেদিক বিবেচনায় শ্রদ্ধেয় শ্রীমৎ প্রজ্ঞালংকার মহাস্থবির মহোদয়ও আমাদের মাঝে চির স্মরণীয় হয়ে থাকবেন সুদীর্ঘকাল ব্যাপী। তাঁর প্রতিটি শব্দের উচ্চারণ ও প্রতিটি বাক্যের বাচনভঙ্গি অত্যন্ত হৃদয়গ্রাহী</span><span dir="rtl">, চিত্তাকর্ষক ও শ্রুতিমধুর। তাঁর কর্ণসুখকর কণ্ঠের প্রতিটি ধ্বনি</span><span> ভক্ত শ্রোতার কানে ধ্বনিত হয়ে হৃদয়ে রসময় অমৃত সুধার মতো অনুভূত হয়। সাগরের লোনাপানি পানের ন্যায় কখনো স্বাদ মিটে না। তার সুললিত সমুধুর কণ্ঠে ধারণকৃত চাকমা ভাষায় </span><span dir="rtl">‘</span><span>মহাসহিপষ্ঠান</span><span dir="rtl"> </span><span>সূত্র</span><span dir="rtl">', '</span><span>ধম্ম পদর উদেজ</span><span dir="rtl">’</span><span dir="rtl"> </span><span>এবং</span><span dir="rtl"> </span><span>প্রখ্যাত</span><span dir="rtl"> </span><span>বৌদ্ধ</span><span dir="rtl"> </span><span>মনীষী</span><span dir="rtl"> </span><span>শ্রী</span><span dir="rtl"> </span><span>কে</span><span dir="rtl">, শ্রী ধর্মানন্দ বিরচিত,</span><span> অজিত বরণ বড়ুয়া অনুদিত </span><span dir="rtl">‘</span><span>বৌদ্ধ</span><span dir="rtl"> </span><span>ধর্ম</span><span dir="rtl"> </span><span>কেন</span><span dir="rtl">?</span><span dir="rtl">’</span><span dir="rtl">, </span><span dir="rtl">‘</span><span>আপনি</span><span dir="rtl"> </span><span>দায়ী</span><span dir="rtl">’</span><span dir="rtl"> </span><span>সহ </span><span>‘</span><span>দেবদূত সূত্র এবং তথাগত বুদ্ধের শ্রীমুখনিঃসৃত বাণী দৈনন্দিন জীবনে অত্যাবশকীয় কতিপয় সূত্র প্রভৃতির মাধ্যমে তিনি আজ সুপরিচিত। </span></p>
    <p class="txt"><span>পূজ্যস্পদ বনভন্তের শিষ্যসংঘের মধ্যে শ্রুতিমধুর সুললিত কণ্ঠের অধিকারী শ্রদ্ধেয় শ্রীমৎ প্রজ্ঞালংকার মহাস্থবির মহোদয় এখনো অদ্বিতীয়। তাই রাঙ্গামাটি রাজবন বিহার সহ বিভিন্ন শাখা বন বিহার সমূহে তাঁরই কণ্ঠে ধারণকৃত সূত্রগুলো এখনো প্রতিদিন সকাল</span><span dir="rtl">-সন্ধ্যায় ম</span><span>াইকে বাজানো হয়। এক সময় স্বয়ং বনভন্তে তাঁরই কণ্ঠে ধারণকৃত সূত্র</span><span dir="rtl">, বৌদ্ধ ধর্ম</span><span> কেন</span><span dir="rtl">?</span><span dir="rtl">’</span><span dir="rtl">, </span><span dir="rtl">‘</span><span>আপনিই</span><span dir="rtl"> </span><span>দায়ী</span><span dir="rtl">', </span><span dir="rtl">‘</span><span>দেবদূত</span><span dir="rtl"> </span><span>সূত্র</span><span dir="rtl">' </span><span>ইত্যাদি</span><span dir="rtl"> </span><span>ক্যাসেটগুলো বিভিন্ন অনুষ্ঠানোপলক্ষে নিয়মিত বাজাতেন। তাঁর আরো একটি বিশেষ গুণের কথা বলে পাঠকদের দৃষ্টি আকর্ষণ না করে পারছিনা। সেটি হচ্ছে</span><span dir="rtl">, আমি আগেও উল্লেখ করছি যে, তিনি কথা</span><span> বলেন অত্যন্ত ধীরে ধীরে এবং ভেবে</span><span dir="rtl">-চিন্তে। প্রয়োজনের চাইতে বেশী</span><span> বলবার মতো লোক তিনি নন। সবসময় জ্ঞানমূলক সদর্থক কথাবার্তা বলতেই তিনি সবিশেষ প্রছন্দ করেন। বাস্তবিকই অপ্রয়োজনে নিরর্থক আলাপ তথা সম্প্রলাপ মানুষের মধ্যে পারস্পরিক সন্দেহ</span><span dir="rtl">, অবিশ্বাস ও</span><span> ভুল</span><span dir="rtl">-বোঝাবুঝির জন্ম দেয় যা থেকে মানুষের মনে হতাশা, অনুতাপ ও</span><span> নানাবিধ দুঃখের উদ্ভব ঘটায় মাত্র</span><span dir="rtl">; পক্ষান্তরে, পারস্পরিক সুসম্পর্ক ও</span><span> বিশ্বাসবোধ গড়ে উঠার সম্ভাবনা সুদূর পরাহত। তাঁর বিভিন্ন অনুষ্ঠানের প্রদত্ত ধর্মদেশনাগুলো যদিও বা অত্যন্ত নীরস</span><span dir="rtl">, তেমন আকর্ষণীয় নয় এবং</span><span> ভক্ত শ্রোতার মনে তেমন কোন ভাবাবেগ সৃষ্টি করতে পারে না</span><span dir="rtl">, প্রভাব বিস্ত</span><span> রি করতে পারে না। তথাপি ঈষৎ মনযোগ দিয়ে শ্রবণ করলে বোঝা যায় তার মুখনিঃসৃত উপদেশবাণী কতটা গভীর তাৎপর্যপূর্ণ ও জ্ঞানগর্ভ।</span></p>
    <p class="txt">তাঁর দেশনার মধ্যে নেই কোন অতিশয়োক্তি ও ধর্মের অপব্যাখ্যা। অথচ কী সুন্দর সাবলিল বাক্য বিন্যাসে নীরস ভঙ্গিমায় ব্যাখ্যা করেন বুদ্ধ তথাগতের গভীর তাত্ত্বিক বাণী। তিনি কখনো গতানুগতিক তথাকথিত স্বার্থান্বেষী ভিক্ষুদের ন্যায় আত্মপ্রশংসা<span dir="rtl">, অপরের অবজ্ঞা ও ধর্মের অপব্যাখ্যা করে,</span> হাস্য<span dir="rtl">-রসাত্মক কথা বলে সস</span>্তা জনপ্রিয়তা ও বিপদজনক লাভ<span dir="rtl">-সকার</span> লাভের চেষ্টা করেননি। তিনি সদা ন্যায়<span dir="rtl">, সত্য ধর্মের প্রচার ও প্রসারে</span> ব্রতী।  এমনতরো হাজারো গুণে গুণান্বিত<span dir="rtl">, প্রতিভাদীপ্ত শ্রদ্ধেয় শ্রীমৎ</span> প্রজ্ঞালংকার মহাস্থবির মহোদয়ের মতো প্রাজ্ঞ ভিক্ষু বর্তমানে বিরল। তার অন্তলোক সদা মৈত্রীময়। মুখাবয়ব নিয়ত প্রসন্ন। তিনি আপনাকে বুদ্ধজ্ঞানে আলোকিত করে এতদৃঞ্চলের দুঃখ<span dir="rtl">-পীড়িত মুক্তিকামী মানুষের</span> মাঝে জ্ঞানের দ্যুতি ছড়িয়ে দিতে দৃঢ় সংকল্প। তাঁর সৃজনীশক্তিও ঈর্ষনীয়। আমি তার সৃজন উদ্যানে আরো নব নব সৃজনশীল কর্ম দেখতে চাই<span dir="rtl">, যা</span> আমাদের সমাজকেই আরো সুসংহত ও সুশৃঙ্খলাবদ্ধ করবে। মিথ্যাদৃষ্টির সমূহিক বেড়াজাল থেকে মুক্ত করে সম্যকদৃষ্টি সম্পন্ন করবে। সমাজ থেকে ধর্মের নামে নানা কুসংস্কারকে দূরীভূত করে সমাজকে আরো বেগবান ও গতিশীল করবে। চরম উন্নতির পথে এগিয়ে নিয়ে যেতে সহায়তা করবে। পরিশেষে আমি তাঁর নীরােগ দীর্ঘায়ু জীবন প্রার্থনা করছি বুদ্ধ তথাগত ও বনভন্তের সকাশে।</p>
    <p class="txt"><span>“</span><span>চিরং জীবতু ভদন্ত পঞ্&zwnj;ঞালংকার মহাথেরো।</span><span>”</span></p>
    </div>
    <div class="react">
    </div>
    </div>
    <h1 class="title">জানুস্&zwnj;সোনি সূত্র ও তার ব্যাখ্যা</h1>
    <div class="post_box">
    <div class="post_txt">
    <p class="txt">(অনুবাদ : পালি-বাংলা)</p>
    <p class="txt">প্রারম্ভিক কথা এই জাণুত্সোণি সূত্রটি অঙ্গুত্তরনিকায়ের দশক নিপাতের জাণুত্সোণি বর্গের একটি সূত্র। একজন ব্যক্তি মারা গেলে তার উদ্দেশ্যে বৌদ্ধ ঐতিহ্য অনুযায়ী সংঘদান প্রভৃতি যে<span dir="rtl">-সব ধর্মানুষ্ঠানের মাধ্যমে পুণ্যদান</span> করা হয় তা আসলে মৃত ব্যক্তি পায় কি না<span dir="rtl">, কোথায় জন্মালে পায়, কোথায় জন্মালে পায় না অথবা মৃত</span> ব্যক্তি না পেলে প্রদত্ত পুণ্যের অবস্থা কী হয়<span dir="rtl">, পুণ্যদানকারী পুণ্য পায় কি না-এসব প্রশ্নের উত্তর বুদ্ধ খুব</span> সুন্দরভাবে দিয়েছেন এই সূত্রে। ত্রিপিটকের আর কোথাও এতো সুন্দরভাবে এই বিষয়টির উপর আলোচনা আছে বলে আমার জানা নেই। এ বিষয়টি নিয়ে মিলিন্দ<span dir="rtl">-প্রশ্ন গ্রন্থে কিছুটা আলোচনা আছে। তবে এখানে</span> বুদ্ধ সরাসরি জাণুত্সোণি ব্রাহ্মণের প্রশ্নের জবাবে বিষয়গুলোর সুন্দর ব্যাখ্যা দিয়েছেন। বিষয়টি নিয়ে পাঠকদের বিশেষ দৃষ্টি আকর্ষণের জন্যই আমি এখানে সূত্রটিকে সহজবোধ্য ভাষায় মূলানুগ অনুবাদ করেছি এবং অর্থকথা থেকে প্রয়োজনীয় অংশগুলো অনুবাদ করে বল্লে ভিতর ইটালিক করে দিয়েছি। আশা করি<span dir="rtl">,</span> সবাই এই বিষয়টি সম্পর্কে সম্যক ধারণা পাবেন এবং উপলব্ধি করতে পারবেন। </p>
    <p class="txt">সূত্রের শুরু অতঃপর জাণুসােণি ব্রাহ্মণ ভগবান যেখানে অবস্থান করছেন সেখানে উপস্থিত হয়ে ভগবানের সঙ্গে কুশল বিনিময় ও প্রীতি আলাপ করলেন। কুশল বিনিময় ও প্রীতি আলাপ শেষে একপাশে বসলেন। একপাশে বসার পর জাণুসােণি ব্রাহ্মণ ভগবানকে বললেন <span dir="rtl">: </span></p>
    <p class="txt"><span>“</span><span>মাননীয় গৌতম, (সমাজে) আমরা হচ্ছি গিয়ে ব্রাহ্মণ (সম্প্রদায়)। আমরা (ব্রাহ্মণরা) দান দিই, শ্রাদ্ধকৰ্ম করি এই ভেবে যে</span><span dir="rtl">, এই দান (আমাদের) রক্তসম্পর্কের নিকটাত্মীয় মৃত জ্ঞাতিপ্রেতদের কাছে পৌছুক, এই</span><span> দান </span><span dir="rtl">(আমাদের) রক্তসম্পর্কের নিকটাত্মীয় মৃত জ্ঞাতিপ্রেতরা পরিভোগ করুক।' মাননীয় গৌতম, আমি</span><span> আপনাকে জিজ্ঞেস করছি</span><span dir="rtl">, আসলেই কি সেই দান (আমাদের) রক্তসম্পর্কের নিকটাত্মীয় মৃত জ্ঞাতিপ্রেতদের</span><span> কাছে পৌঁছায়</span><span dir="rtl">? আসলেই কি সেই দান (আমাদের) রক্তসম্পর্কের নিকটাত্মীয় মৃত জ্ঞাতি</span><span>প্রেতরা পরিভোগ করে</span><span dir="rtl">?</span><span dir="rtl">”</span><span dir="rtl"> </span><span>ভগবান বললেন </span><span>“</span><span>হে ব্রাহ্মণ, (নির্দিষ্ট) স্থানেই মাত্র পৌঁছায়, অস্থানে নয়।</span><span>”</span><span> (নির্দিষ্ট স্থানেই মাত্র পৌঁছায়, অস্থানে নয় মানে হচ্ছে সমগ্র একত্রিশ লোকভূমির মধ্যে একমাত্র প্রেতলোকেই সেই জন পৌঁছায়। তাও আবার </span><span dir="rtl">(১) বস্তাসিক তথা বমিখাদক, </span><span>(২</span><span dir="rtl">) </span><span>ক্ষুৎপিপাসিক</span><span dir="rtl">-যারা প্রতিনিয়ত ক্ষুধার জ্বালায় উৎপীড়িত</span><span> (৩) নিজামতৃষ্ণিক-যারা সব সময় পিপাসাকাতর অবস্থায় থাকে, এবং (৪) পরদত্তোপজীবী-যারা পরের প্রদত্ত খাদ খেয়েই জীবন ধারণ করেড় এই চার প্রকার প্রেতের মধ্য থেকে মাত্র পরদত্তোপজীবী প্রেতরাই দানফল পেয়ে থাকে। এই প্রেতলোক বাদে অন্য কোনো ভূমিতে এই দান পৌঁছে না। </span><span dir="rtl">(বিস্তারিত মিলিন্দ-প্রশ্ন গ্রন্থে দেখুন) </span></p>
    <p class="txt"><span>(ব্রাহ্মণ বললেন) </span><span>“</span><span>মাননীয় গৌতম, স্থান-অস্থান তা আবার কী রকম?</span><span>”</span><span> </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে, চুরি করে , অবৈধ যৌনমিলন করে</span><span dir="rtl">,</span><span> মিথ্যাকথা বলে</span><span dir="rtl">, বিভেদমূলক কথাবার্তা বলে, কর্কশ শ্রুতিকটু কথাবার্তা বলে, আজেবাজে</span><span> কথাবার্তা বলে</span><span dir="rtl">, লোভ করে, হিংসা করে, মিথ্যাদৃষ্টিসম্পন্ন হয়। সে মৃত্যুর পর নিরয়ে জন্ম নেয়। সেখানে</span><span> সে নৈরয়িক সত্ত্বদের খাদ্য খেয়ে দিন কাটায় ও বেঁচে থাকে। হে ব্রাহ্মণ</span><span dir="rtl">, এই হচ্</span><span>ছে অস্থান যেখানে জন্মালে সেই দান পৌঁছে না।</span><span dir="rtl">”</span><span dir="rtl"> </span></p>
    <p class="txt">নৈরয়িক সত্ত্বদের খাদ্য মানে হচ্ছে নিরয়ে উৎপন্ন করায় এমন কর্ম। সেই কর্মের কারণেই নৈরয়িক সত্ত্বরা সেখানে দিন কাটায়<span dir="rtl">, বেঁচে থাকে। </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে, চুরি করে, অবৈধ যৌনমিলন করে</span><span dir="rtl">, মিথ্যা কথা বলে, বিভেদমূলক কথাবার্তা বলে, কর্কশ শ্রুতিকটু কথাবার্তা বলে,</span><span> আজেবাজে কথাবার্তা বলে</span><span dir="rtl">, লোভ করে, হিংসা করে, মিথ্যাদৃষ্টিসম্পন্ন হয়। সে মৃত্যুর পর ইতর প্রাণিকুলে</span><span> (তির্যকযোনিতে) জন্ম নেয়। সেখানে সে ইতর প্রাণীদের খাদ্য খেয়ে দিন কাটায় ও বেঁচে থাকে। হে ব্রাহ্মণ,এই হচ্ছে অস্থান যেখানে জন্মালে সেই দান পৌঁছে না।</span><span dir="rtl">”</span><span> (ইতর প্রাণীদের খাদ্য মানে ঘাস</span><span dir="rtl">-তৃণ-লতাপাতা-গুল্ম প্রভৃতি বুঝতে হবে।) </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে না, চুরি করে না, অবৈধ যৌনমিলন করে না</span><span dir="rtl">, মিথ্যা কথা বলে না, বিভেদমূলক কথাবার্তা বলে না, কর্কশ শ্রুতিকটু কথাবার্তা</span><span> বলে না</span><span dir="rtl">, আজেবাজে কথাবার্তা বলে না, লোভ করে না, হিংসা করে না, সম্যক দৃষ্টিসম্পন্ন হয়। মৃত্যুর পর</span><span> সে মানুষ হয়ে জন্ম নেয়। সেখানে সে মানুষের খাদ্য খেয়ে দিন কাটায় ও বেঁচে থাকে। হে ব্রাহ্মণ</span><span dir="rtl">, এই হচ্ছে</span><span> অস্থান যেখানে জন্মালে সেই দান পৌছে না।</span><span dir="rtl">”</span><span> (মানুষের খাদ্য মানে ভাত</span><span dir="rtl">-তরকারি প্রভৃতি বুঝতে হবে।) </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে না, চুরি করে না, অবৈধ যৌনমিলন করে না</span><span dir="rtl">, মিথ্যাকথা বলে না, বিভেদমূলক </span><span>কথাবার্তা বলে না</span><span dir="rtl">, কর্কশ শ্রুতিকটু কথাবার্তা</span><span> বলে না</span><span dir="rtl">, আজেবাজে কথাবার্তা বলে না, লোভ করে না, হিংসা করে না, সম্যক দৃষ্টিসম্পন্ন হয়। মৃত্যুর পর</span><span> সে দেবতা হয়ে জন্ম নেয়। সেখানে সে দেবতাদের খাদ্য খেয়ে দিন কাটায় ও বেঁচে থাকে। হে ব্রাহ্মণ</span><span dir="rtl">, এই</span><span> হচ্ছে অস্থান যেখানে জন্মালে সেই দান পৌঁছে না।</span><span dir="rtl">”</span><span> (দেবতাদের খাদ্য মানে দিব্যসুধা</span><span dir="rtl">, দিব্য-আহার বুঝতে হবে।) </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে, চুরি করে , অবৈধ যৌনমিলন করে</span><span dir="rtl">, মিথ্যাকথা বলে, বিভেদমূলক কথাবার্তা বলে, কর্কশ শ্রুতিকটু কথাবার্তা বলে ,</span><span> আজেবাজে কথাবার্তা বলে</span><span dir="rtl">, লোভ করে, হিংসা করে, মিথ্যাদৃষ্টিসম্পন্ন হয়। সে মৃত্যুর পর প্রেতকুলে</span><span> (প্রেতবিষয়ে) জন্ম নেয়। সেখানে সে প্রেতদের খাদ্য খেয়ে দিন কাটায় ও বেঁচে থাকে, অথবা এখানকার তার বন্ধুবান্ধব বা রক্তসম্পর্কের নিকটত্মীয়রা তাকে যা দেবেন তা দিয়েই সে সেখানে দিন কাটায় ও বেঁচে থাকে। হে ব্রাহ্মণ</span><span dir="rtl">, এই হচ্ছে স্থান যেখানে জন্মালে সেই দান পৌঁছে।</span><span dir="rtl">”</span><span> (প্রেতকুলে বলতে পরদত্তোপজীবী প্রেত হয়ে। প্রেতদের খাদ্য মানে হচ্ছে থুথু</span><span dir="rtl">, কফ, লালা, সিকনি প্রভৃতি বুঝতে হবে।) </span></p>
    <p class="txt"><span>(ব্রাহ্মণ বললেন) </span><span>“</span><span>মাননীয় গৌতম, কিন্তু যদি রক্তসম্পর্কের সেই নিকটাত্মীয় মৃত জ্ঞাতি সেই জায়গায় জন্মায় তাহলে কে সেই দান পরিভোগ করে</span><span dir="rtl">?</span><span dir="rtl">”</span><span> (সেই জায়গায় বলতে পরদত্তোপজীবী প্রেত হয়ে।) </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, অন্য যারা রক্তসম্পর্কের নিকটাত্মীয় মৃত জ্ঞাতি সেই জায়গায় জন্ম নেয় তারাই সেই দান পরিভোগ করেন।</span><span dir="rtl">”</span><span> (ব্রাহ্মণ বললেন) </span><span>“</span><span>মাননীয় গৌতম, যদি সেই রক্তসম্পর্কের নিকটাত্মীয় মৃত জ্ঞাতিটি সেই জায়গায় জন্ম নেয় এবং অন্য কোনো রক্তসম্পর্কের নিকটাত্মীয় মৃত জ্ঞাতিও যদি সেই জায়গায় জন্ম না নেয় তাহলে কে সেই দান পরিভোগ করে</span><span dir="rtl">?</span><span dir="rtl">”</span><span> (ভগবান বললেন) </span><span>“</span><span>হে ব্রাহ্মণ, (প্রেতলোক) দীর্ঘকাল ধরে রক্তসম্পর্কের নিকটাত্মীয় মৃত জ্ঞাতিশূন্য থাকবে এটা সম্ভব নয়</span><span dir="rtl">, এমনটি হওয়ার কোনো সুযোগই নেই। তা ছাড়াও হে ব্রাহ্মণ, যে ব্যক্তি দান দেয় সেই</span><span> দায়কও একেবারে নিষ্ফল হয় না।</span><span dir="rtl">”</span><span dir="rtl"> (সেই দায়কও একেবারে নিষ্ফল হয় না মানে হচ্ছে যার উদ্দেশ্যে দান দেওয়া হচ্ছ</span><span>ে তা সে পাক বা না পাক</span><span dir="rtl">, দায়ক কিন্তু মোটেই নিষ্ফল হয় না। অর্থাৎ দায়কও সেই দানের সুফল অবশ্যই পাবে।) </span></p>
    <p class="txt"><span>(ব্রাহ্মণ বললেন) </span><span>“</span><span>মাননীয় গৌতম, (যার উদ্দেশ্যে দান করা হয় সে) অস্থানে জন্মালেও কি সেই দানের কোনো মূল্য আছে বলে আপনি স্বীকার করেন</span><span dir="rtl">?</span><span dir="rtl">”</span><span> (ব্রাহ্মণ এমন প্রশ্ন করার মধ্য দিয়ে বুঝাতে চেয়েছেন যে</span><span dir="rtl">, যে মৃত জ্ঞাতির উদ্দেশ্যে দান করা হয় সে যদি</span><span> দান পৌঁছায় এমন জায়গায় না জন্মায় তাহলে তো এমন দান করা পুরােপুরি নিরর্থক। কারণ </span><span dir="rtl">(খুব সম্ভবত)</span><span> ব্রাহ্মণ বিশ্বাস করতেন যে এমন দান থেকে দাতা কোনো ফলই পান না। </span><span dir="rtl">(বিজ্ঞ পাঠক, খেয়াল করু</span><span>ন</span><span dir="rtl">)</span><span> ভগবান কিন্তু সম্মতিসূচক জবাব দিয়ে খুব সুন্দরভাবে দেখিয়ে দিলেন যে</span><span dir="rtl">, দাতা ভাবী জীবনে সে যেখানেই</span><span> জন্মগ্রহণ করুক না কেন তার পুণ্যময় সুফল সে পাবে।</span><span dir="rtl">) </span></p>
    <p class="txt"><span>(ভগবান বললেন) </span><span>“</span><span>হে ব্রাহ্মণ, হ্যা, (যার উদ্দেশ্যে দান করা হয় সে) অস্থানে জন্মালেও সেই দানের (অনেক) মূল্য আছে বলে আমি স্বীকার করি। হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে</span><span dir="rtl">, চুরি করে, অবৈধ যৌনমিলন করে, মিথ্যাকথা বলে, বিভেদমূলক কথাবার্তা বলে, কর্কশ শ্রুতিকটু</span><span> কথাবার্তা বলে</span><span dir="rtl">, আজেবাজে কথাবার্তা বলে, লোভ করে, হিংসা করে, মিথ্যাদৃষ্টিসম্পন্ন হয়; কিন্তু সে</span><span> শ্ৰমণ</span><span dir="rtl">-ব্রাহ্মণকে খাদ্য-বস্ত্র-অন্ন-পানীয়, গাড়ি-ঘোড়া, পুষ্পমাল্য, সুগন্ধ (সেন্ট)</span><span>, কসমেটিক</span><span dir="rtl">, বিছানাপত্র ,</span><span> জায়গাজমি</span><span dir="rtl">, প্রদীপ প্রভৃতি দান করে। মৃত্যুর পর সে হাতি হয</span><span>়ে জন্ম নেয়। সেখানে সে নানা ধরনের অন্ন</span><span dir="rtl">-</span><span> পানীয় পুষ্পমাল্য ও নানা ধরনের অলংকার পেয়ে থাকে।</span><span dir="rtl">" </span></p>
    <p class="txt"><span>(ভাবান বললেন) </span><span>“</span><span>হে ব্রাহ্মণ, হ্যা, (যার উদ্দেশ্যে দান করা হয় সে) অস্থানে জন্মালেও সেই সানের। (অনেক) মূল্য আছে বলে আমি স্বীকার করি। হে ব্রাহ্মণ, এখানে (এই পৃথিবীতে) কেউ কেউ প্রাণিহত করে</span><span dir="rtl">, চুরি করে, অবৈধ যৌনমিলন করে, মিথ্যাকথা বলে, বিভেদমূলক কথাবার্তা বলে, কর্কশ শ্রুতিকট</span><span> কথাবার্তা বলে</span><span dir="rtl">, আজেবাজে কথাবার্তা বলে, লোভ করে, হিংসা করে, মিথ্যাদৃষ্টিসম্পন্ন হয়; কিন্তু সে</span><span> শ্ৰমণ</span><span dir="rtl">-ব্রাহ্মণকে খাদ্য-বস্ত্র-অনু-পানীয়, গাড়ি-ঘোড়া, পু</span><span>ষ্পমাল্য</span><span dir="rtl">, সুগন্ধ (সেন্ট)</span><span>, কসমেটিক</span><span dir="rtl">, বিছানাপত্র।</span><span> জায়গাজমি</span><span dir="rtl">, প্রদীপ প্রভৃতি দান করে। মৃত্যুর পর সে হাতি হয়ে জন্ম নেয়। সেখানে সে নানা ধরনের অনু-</span><span> পানীয় পুষ্পমাল্য ও নানা ধরনের অলংকার পেয়ে থাকে।</span><span dir="rtl">”</span><span dir="rtl"> </span></p>
    <p class="txt"><span>“</span><span>হে ব্রাহ্মণ, এখানে (এই জন্মে) সে যে প্রাণিহত্যা করেছে, চুরি করেছে, অবৈধ যৌনমিলন করেছে। মিথ্যাকথা বলেছে</span><span dir="rtl">, বিভেদমূলক কথা বলেছে, কর্কশ শ্রুতিকটু কথা বলেছে, আজেবাজে কথা বলেছে,</span><span> লোভ করেছে</span><span dir="rtl">, হিংসা করেছে ও মিথ্যাদৃষ্টিসম্পন্ন হয়ে থেকেছে; তার ফলে সে মৃত্যুর পর হাতি হয়ে জন্মায়।</span><span> কিন্তু সে যে শ্রমণ</span><span dir="rtl">-ব্রাহ্মণকে খাদ্য-বস্ত্র-অন্</span><span>ন</span><span dir="rtl">-পানীয়, গাড়ি-ঘোড়া, পুষ্পমাল্য , সুগন্ধ (সেন্ট)</span><span>, কসমেটিক</span><span dir="rtl">,</span><span> বিছানাপত্র</span><span dir="rtl">, জায়গাজমি, প্রদীপ প্রভৃতি দান করেছে; সেই দানকর্মের ফলে সে সেখানে নানা ধরনের অন্ন-</span><span> পানীয় পুষ্পমাল্য ও নানা ধরনের অলংকার পেয়ে থাকে।</span><span dir="rtl">”</span><span dir="rtl"> </span></p>
    <p class="txt"><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে, চুরি করে, অবৈধ যৌনমিলন করে, মিথ্যাকথা বলে</span><span dir="rtl">, বিভেদমূলক কথাবা বলে, কর্কশ শ্রুতিকটু কথাবার্তা বলে, আজেবাজে কথাবার্তা বলে,</span><span> লোভ করে</span><span dir="rtl">, হিংসা করে, মিথ্যাদৃষ্টিসম্পন্ন হয়; কিন্তু সে শ্ৰমণ-ব্রাহ্মণকে খাদ্য-বস্ত্র-অন্ন-পানীয়, গাড়ি-ঘোড়া,</span><span> পুষ্পমাল্য</span><span dir="rtl">, সুগন্</span><span>ধ </span><span dir="rtl">(সেন্ট)</span><span>, কসমেটিক</span><span dir="rtl">, বিছানাপত্র, জায়গাজমি, প্রদীপ প্রভৃতি দান করে। মৃত্যুর পর সে</span><span> ঘোড়া কিংবা গরু নয়তো কুকুর হয়ে জন্ম নেয়। সেখানে সে নানা ধরনের অন্ন</span><span dir="rtl">-পানীয়, পুষ্পমাল্য ও নানা</span><span> ধরনের অলংকার পেয়ে থাকে।</span><span dir="rtl">”</span><span dir="rtl"> </span></p>
    <p class="txt"><span>“</span><span>হে ব্রাহ্মণ, এখানে (এই জন্মে) সে যে প্রাণিহত্যা করেছে, চুরি করেছে, অবৈধ যৌনমিলন করেছে, মিথ্যাকথা বলেছে</span><span dir="rtl">, বিভেদমূলক কথা বলেছে, কর্কশ শ্রুতিকটু কথা বলেছে, আজেবাজে কথা বলেছে,</span><span> লোভ করেছে</span><span dir="rtl">,</span><span> হিংসা করেছে ও মিথ্যাদৃষ্টিসম্পন্ন হয়ে থেকেছে</span><span dir="rtl">; তার ফলে সে মৃত্যুর পর ঘোড়া কিংবা গরু</span><span> নয়তো কুকুর হয়ে জন্মায়। কিন্তু সে যে শ্রমণ</span><span dir="rtl">-ব্রাহ্মণকে খাদ্য-বস্ত্র-অন্ন-পানীয়, গাড়ি-ঘোড়া, পুষ্পমাল্য,</span><span> সুগন্ধ </span><span dir="rtl">(সেন্ট)</span><span>, কসমেটিক</span><span dir="rtl">, বিছানাপত্র, জায়গাজমি, প্রদীপ প্রভৃতি দান করেছে; সেই দানকর্মের ফলে সে</span><span> সেখানে নানা ধরনের অন্ন</span><span dir="rtl">-পানীয়, পুষ্পমাল্য ও নানা ধরনের অলংকার পেয়ে থাকে।</span><span dir="rtl">”</span><span dir="rtl"> </span></p>
    <p class="txt"><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে না, চুরি করে না, অবৈধ যৌনমিলন করে , মিথ্যাকথা বলে না, বিভেদমূলক কথাবার্তা বলে না, কর্কশ শ্রুতিকটু কথাবার্তা বলে না, আজেবাজে কথাবার্তা বলে না</span><span dir="rtl">, লোভ করে না, হিংসা করে না, সম্যক দৃষ্টিসম্পন্ন হয়। এবং (এ</span><span>কই সঙ্গে</span><span dir="rtl">) সে</span><span> শ্ৰমণ</span><span dir="rtl">-ব্রাহ্মণকেও খাদ্য-ব-অন্ন-পানীয়, গাড়ি-ঘোড়া, পুষ্পমাল্য, সুগন্ধ (সেন্ট)</span><span>, কসমেটিক</span><span dir="rtl">, বিছানাপত্র,</span><span> জায়গাজমি</span><span dir="rtl">, প্রদীপ প্রভৃতি দান করে। মৃত্যুর পর সে মানুষ হয়ে জন্ম নেয়। সেখানে সে মানুষের উপযোগী।</span><span> উপভোগ্য পঞ্চকামগুণ </span><span dir="rtl">(মনোজ্ঞ রূপ-শব্দ-গন্ধ-রস-প</span><span>র্শ</span><span dir="rtl">) পেয়ে থাকে।</span><span dir="rtl">”</span><span dir="rtl"> </span></p>
    <p class="txt"><span>“</span><span>হে ব্রাহ্মণ, এখানে (এই জন্মে) সে যে প্রাণিহত্যা করেনি, চুরি করেনি, অবৈধ যৌনমিলন করেনি, মিথ্যাকথা বলেনি</span><span dir="rtl">, বিভেদমূলক কথা বলেনি, কর্কশ শ্রুতিকটু কথা বলেনি, আজেবাজে কথা বলেনি, লোভ</span><span> করেনি</span><span dir="rtl">, হিংসা করেনি ও সম্যক দৃষ্টিসম্পন্ন হয়ে থেকেছে; তার ফলে</span><span> সে মৃত্যুর পর মানুষ হয়ে জন্মায়। আর সে যে শ্রমণ</span><span dir="rtl">-ব্রাহ্মণকে খাদ্য-ব-অন্ন-পানীয়, গাড়ি-ঘোড়া, পুষ্পমাল্য, সুগন্ধ (সেন্ট)</span><span>, কসমেটিক</span><span dir="rtl">, বিছান-</span><span> পিত্র</span><span dir="rtl">, জায়গাজমি, প্রদীপ প্রভৃতি দান করেছে; সেই দানকর্মের ফলে সে মানুষের উপযোগী উপভোগ্য</span><span> পঞ্চকামগুণ </span><span dir="rtl">(মনোজ্ঞ রূপ-শব্দ-গ</span><span>ন্ধ</span><span dir="rtl">-রস-সপর্শ) পেয়ে থাকে।</span><span dir="rtl">”</span><span dir="rtl"> </span></p>
    <p class="txt"><span>“</span><span>হে ব্রাহ্মণ, এখানে (এই পৃথিবীতে) কেউ কেউ প্রাণিহত্যা করে না, চুরি করে না, অবৈধ যৌনমিলন করে না</span><span dir="rtl">, মিথ্যাকথা বলে না, বিভেদমূলক কথাবার্তা বলে না, কর্কশ শ্রুতিকটু কথাবার্তা বলে না, আজেবাজে</span><span> কথাবার্তা বলে না</span><span dir="rtl">, লোভ করে না, হিংসা করে না, </span><span>সম্যক দৃষ্টিসম্পন্ন হয়। এবং একই সঙ্গে</span><span dir="rtl">) সে</span><span> শ্ৰমণ</span><span dir="rtl">-ব্রাহ্মণকেও খাদ্য-ব-অন্ন-পানীয়, গাড়ি-ঘোড়া, পুষ্পমাল্য, সুগন্ধ (সেন্ট)</span><span>, কসমেটিক</span><span dir="rtl">, বিছানাপত্র ,</span><span> জায়গাজমি</span><span dir="rtl">, প্রদীপ প্রভৃতি দান করে। মৃত্যুর পর সে দেবতা হয়ে জন্ম নেয়। সেখানে সে দিব্য পঞ্চকামগুণ</span><span> (মনোজ্ঞ রূপ-শব্দ-গন্ধ-রস-সপর্শ) পেয়ে থাকে।</span><span>”</span><span> </span></p>
    <p class="txt"><span>“</span><span>হে ব্রাহ্মণ, এখানে (এই জন্মে) সে যে প্রাণিহত্যা করেনি, চুরি করেনি, অবৈধ যৌনমিলন করেনি, মিথ্যাকথা বলেনি</span><span dir="rtl">, বিভেদমূলক কথা বলেনি, কর্কশ শ্রুতিকটু কথা বলেনি, আজেবাজে কথা বলেনি, লোভ</span><span> করেনি</span><span dir="rtl">, হিংসা করেনি ও সম্যক দৃষ্টিসম্পন্ন হয়ে </span><span>থেকেছে</span><span dir="rtl">; তার ফলে সে মৃত্যুর পর দেবতা হয়ে জন্মায়।</span><span> আর সে যে শ্রমণ</span><span dir="rtl">-ব্রাহ্মণকে খাদ্য-বস্ত্র-অন্ন-পানীয়, গাড়ি-ঘোড়া, পুষ্পমাল্য, সুগন্ধ (সেন্ট)</span><span>, কসমেটিক</span><span dir="rtl">,</span><span> বিছানাপত্র</span><span dir="rtl">, জায়গাজমি, প্রদীপ প্রভৃতি দান করেছে; সেই দানকর্মের ফলে সে দিব্য পঞ্চকামগুণ (মনোজ্ঞ</span><span> রূপ</span><span dir="rtl">-শব্দ-</span><span>গন্ধ</span><span dir="rtl">-রস-সম্পৰ্শ) পেয়ে থাকে। হে ব্রাহ্মণ, এ কারণেই আমি বলি, যে ব্যক্তি দান দেয় সেই দায়কও</span><span> নিষ্ফল নয়।</span><span dir="rtl">”</span><span dir="rtl"> </span></p>
    <p class="txt"><span>(ব্রাহ্মণ বললেন) </span><span>“</span><span>আশ্চর্য, মাননীয় গৌতম! অদ্ভুত, মাননীয় গৌতম! হে মাননীয় গৌতম, আসলেই মৃত জ্ঞাতিপ্রেতদের উদ্দেশ্যে দান দেওয়ার প্রয়োজনীয়তা আছে</span><span dir="rtl">, শ্রাদ্</span><span>ধকৰ্ম করে দেওয়ার প্রয়োজনীয়তা আছে। কারণ দায়কও তাতে নিষ্ফল নয়।</span><span dir="rtl">”</span><span dir="rtl"> </span></p>
    <p class="txt"><span>(ভগবান বললেন) </span><span>“</span><span>আসলেই তাই হে ব্রাহ্মণ, আসলেই তাই। তাতে দায়কও নিষ্ফল নয়।</span><span>”</span><span> </span></p>
    <p class="txt"><span>(ব্রাহ্মণ বললেন) </span><span>“</span><span>চমক্কার মাননীয় গৌতম, চমক্কার মাননীয় গৌতম। আপনি যেন অধোমুখী পাত্রকে উর্ধ্বমুখী করলেন</span><span dir="rtl">, আবৃতকে উন</span><span>্মুক্ত করে দিলেন</span><span dir="rtl">, পথহারাকে পথ দেখিয়ে দিলেন এবং চক্ষুষ্মান ব্যক্তি যাতে</span><span> রূপ দেখতে পারে তার জন্য আঁধারে চেরাগ ধরিয়ে দিলেন। এভাবে আপনি বহুভাবে ধর্মের ব্যাখ্যা দিলেন। প্রভু</span><span dir="rtl">, আমি ভগবান তথাগত বুদ্ধের, তাঁর প্রচারিত ধর্মের ও তাঁর প্রতিষ্ঠিত শ্রাবকসংঘের শরণ </span><span>গ্রহণ করছি। আজ থেকে আমাকে আজীবন বুদ্ধ</span><span dir="rtl">, ধর্ম ও সংঘের শরণাগত উপাসকরূপে মনে করুন।</span><span dir="rtl">”</span><span dir="rtl"> </span></p>
    <p class="txt">জাণুস্&zwnj;সোণি সূত্র সমাপ্ত।</p>
    <p class="txt"><b>পুনশ্চ</b> </p>
    <p class="txt">এই সূত্রে বুদ্ধের উক্তি থেকে অন্তত তিনটি জিনিস প্রমাণিত হয়। সেগুলো যথাক্রমে তুলে ধরছি। এক<span dir="rtl">. মৃত ব্যক্তি একমাত্র প্রেতকুলে জন্ম নিলেই কেবল </span>জ্ঞাতিদের দান করা পুণ্য তার কাছে সরাসরি দিব্যবস্ত্র<span dir="rtl">, দিব্য আহাররূপে উৎপন্ন হয় এবং তখন তার অভাব দূর হয়ে যায়। তাও আবার চার রকমের</span> প্রেতের মধ্য থেকে পরদত্তোপজীবী প্রেত হয়ে জন্ম নিলে তবেই। অন্যান্য প্রেত হয়ে জন্মালে হবে না। অনেকে আবার বলে থাকেন যে<span dir="rtl">, পুণ্যদা</span>ন দিলে মৃত ব্যক্তি একেবারে উদ্ধার হয়ে যায়। আদতে কথাটা সে<span dir="rtl">-রকম না। ব্রাহ্মণের প্রশ্নেও তা ছিল না। আসলে ব্রাহ্মণ জানতে চেয়েছিলেন যে আমাদের দেওয়া দান</span> ... মৃত ব্যক্তির কাছে পৌঁছায় কি না অথবা মৃত ব্যক্তি তা পায় কি না। খুব সংগত কারণেই বুদ্ধের উত্তরেও উদ্ধার হওয়া প্রসঙ্গটি আসেনি। আসল কথা হচ্ছে প্রেতকুলে জন্ম নেওয়া প্রেত সেখানকার আয়ুষ্কাল অনুসারেই জীবিত থাকবে। শুধু পরদত্তোপজীবী নামে এক শ্রেণির প্রেত জ্ঞাতিদের দান দেওয়া পুণ্য পায়। অন্য প্রেতরা তা পায় না। উদ্ধার হওয়ার প্রশ্নই উঠে না। </p>
    <p class="txt">দুই<span dir="rtl">. মৃত জ্ঞাতিটি প্</span>রদত্ত দানপুণ্য পাক বা না পাক যারা দান করে তারা কিন্তু পুণ্যফল অবশ্যই পেয়ে থাকে<span dir="rtl">, প্রভূত পুণ্যের অধিকারী হয়ে থাকে। এই জিনিসটি বুদ্ধের কথার পরিষ্কারভাবে উঠে এসেছে। </span></p>
    <p class="txt">তিন<span dir="rtl">, যারা দান করে কিন্তু শীল রক্ষা করে না তারা মৃত্যুর পর হাতি, ঘোড়া, গরু অথবা কুকুর হয়ে</span> জন্মায়। <span dir="rtl">(বুদ্ধ এখানে অন্য কোনো পশুপাখির না বলে নির্দিষ্ট করে মাত্র চারটি প্রাণীর কথা কেন বলেছেন</span> সেটি অবশ্য বিবেচ্য বিষয়।<span dir="rtl">) শীল রক্ষা না করায় তারা মানুষ হয়ে অথবা স্বর্গের দেবতা হয়ে জন্মাতে পারে</span> না। কিন্তু দান করার কারণে তারা মৃত্যুর পর হাতি, ঘোড়া, গরু, কুকুর হয়ে জন্ম নিয়ে সেই দানজনিত পুণ্যফল ভোগ করে। বুদ্ধের কথায় তারা সেখানে খাদ্য<span dir="rtl">-বস্ত্রসহ ব্যাপক সুখসুবিধা পায়। </span></p>
    <p class="txt"><span>আশা করি</span><span dir="rtl">, বিজ্ঞ ব্যক্তি মাত্রেই মৃত্যুর পর জ্ঞাতিরা আমাকে উদ্ধার করবে এই আশায় হাত-পা গুটিয়ে</span><span> বসে থাকবেন না এবং শীল রক্ষা না করে শুধু দান করে মৃত্যুর পর হাতি</span><span dir="rtl">, ঘোড়া, গরু , কুকুর হয়ে জন্মানোর</span><span> স্বপ্ন দেখবেন না। অতএব দান করুন</span><span dir="rtl">, পুণ্য করুন এবং সেই সঙ্গে শীল রক্ষা করুন। সুখ ও সাতি</span><span> আপনাতেই ধরা দেবে। তখন মনের সুখে বলতে পারবেন </span><span dir="rtl">: </span><span dir="rtl">“</span><span>আঃ</span><span dir="rtl">, </span><span>এ</span><span dir="rtl"> </span><span>যেন</span><span dir="rtl"> </span><span>মেঘ</span><span dir="rtl"> </span><span>না</span><span dir="rtl"> </span><span>চাইতেই</span><span dir="rtl"> </span><span>বৃষ্টি</span><span dir="rtl">!</span><span dir="rtl">”</span></p>
    </div>
    <div class="react">
    </div>
    </div>
    <h1 class="title">পা-অক সেয়াদের সঙ্গে প্রশ্নোত্তর-প্রথম পর্ব</h1>
    <div class="post_box">
    <div class="post_txt">
    <p class="txt">(অনুবাদ : ইংরেজি-বাংলা)</p>
    <p class="txt"><b class="calibre1">প্রশ্ন ১.১ :</b> একজন বোধিসত্ত্বকে শ্রদ্ধা-সম্মান দেখানো, এটি কি একজন থেরবাদী ভিক্ষুর পক্ষে ভালো? যেমন, আর্যমিত্র (অরিযমেত্তেয্য) বোধিসত্ত্বকে অঞ্জলি নিবেদন করা?</p>
    <p class="txt"><b class="calibre1">উত্তর ১.১ : </b>থেরবাদী বিনয়মতে, একজন ভিক্ষুর পক্ষে কোনো গৃহীকে, মেয়েকে, দেবতাকে অথবা ব্রহ্মাকে অঞ্জলি নিবেদন করা বা বন্দনা করা উচিত নয়। অতএব এখন আর্যমিত্র বোধিসত্ত্ব যদি একজন ভিক্ষু হন এবং অবশ্যই তিনি যদি বয়োজ্যেষ্ঠ ভিক্ষু হন, তাহলেই আমাদের তাকে বন্দনা করা উচিত। তবে তিনি যদি বয়োকনিষ্ঠ ভিক্ষু হন, আমাদের তাকে বন্দনা করা উচিত নয়। আর তিনি গৃহী, দেবতা বা ব্রহ্মা হলেও তাকে আমাদের বন্দনা করা উচিত নয়। আমরা যদি তা করি তাহলে আমাদের দুক্কট অপরাধ দেশনা করতে হবে।</p>
    <p class="txt"><b class="calibre1">প্রশ্ন ১.২ : </b>এটি কি সত্য যে, স্রোতাপত্তি-মার্গফল লাভ করলে তবেই একজন ভিক্ষু সত্যিকার ভিক্ষু হন?</p>
    <p class="txt"><b class="calibre1">উত্তর ১.২ : </b>দুই ধরনের ভিক্ষু আছেন; যেমন : সম্মুতি ভিক্ষু ও সত্যিকার ভিক্ষু। সাধারণ ভিক্ষুরা (পুথুজ্জন ভিক্খু) সবাই সম্মুতি ভিক্ষু। আর সম্মুতি ভিক্ষু মানে হচ্ছে, তারা বুদ্ধপ্রজ্ঞাপ্ত নিয়ম অনুসারে ভিক্ষু হয়েছেন। তারা কম্মৰাচা (কর্মবাক্য) আবৃত্তির মাধ্যমে সীমাঘরে ভিক্ষু হন, উপসম্পদা গ্রহণ করেন। তারা যতদিন পর্যন্ত অর্হত্ত্ব লাভ না করেন ততদিন তারা সাধারণ ভিক্ষুই। আর সাধারণ ভিক্ষুদেরই বলা হয় সম্মুতি ভিক্ষু, অর্থাৎ নামমাত্র ভিক্ষু।</p>
    <p class="txt">তবে, এই সম্মুতি ভিক্ষুদের অবশ্যই প্রাতিমোক্ষ-সংবর-শীল (ভিক্ষু-প্রাতিমোক্ষের শীলগুলো), ইন্দ্রিয়সংবর-শীল (ইন্দ্রিয়গুলোকে দমন করার শীল), জীবিকা-পরিশুদ্ধি-শীল ও প্রত্যয়সন্নিশ্রিত-শীল (চার প্রত্যয় তথা প্রয়োজনীয় দ্রব্যসামগ্রী ব্যবহার সম্পর্কিত শীল) পালন করতে হয়। এই চার ধরনের শীলকে বলা হয় অধিশীল। এই অধিশীল একজন ভিক্ষুর জন্য খুবই গুরুত্বপূর্ণ। কেন? তিনি একজন সাধারণ ভিক্ষুও হতে পারেন, আবার একজন অর্হৎ ভিক্ষুও হতে পারেন। ধরা যাক, সাধারণ ভিক্ষুটি অর্হৎ ভিক্ষুর চাইতে বয়োজ্যেষ্ঠ, তাহলে সেই অর্হৎ ভিক্ষুটিকে অবশ্যই সাধারণ ভিক্ষুটিকে বন্দনা করতে হবে। এটিই আমাদের বিনয়ের নিয়ম। সুতরাং অধিশীল খুবই গুরুত্বপূর্ণ।</p>
    <p class="txt"><b class="calibre1">প্রশ্ন ১.৩ : </b>মহাযান বৌদ্ধধর্মমতে, বোধিসত্ত্বগণের জন্য বায়ান্নটি স্তর রয়েছে। এ ব্যাপারে থেরবাদী বৌদ্ধধর্ম কী বলে? আসলেই কি বোধিসত্ত্বগণের এতগুলো ভিন্ন ভিন্ন স্তর রয়েছে?</p>
    <p class="txt"><b class="calibre1">উত্তর ১.৩ : </b>বোধিসত্ত্বগণ কেবল বোধিসত্ত্বই। বোধিসত্ত্বগণের কোনো ভিন্ন ভিন্ন স্তর নেই। এটি সত্য যে, তারা অসাধারণ পণ্ডিত, কিন্তু তাদের মাঝে কোনো স্তর নেই।</p>
    <p class="txt"><span>প্রশ্ন ১.৪ : </span><span>আপনার </span><span>‘</span><span>জানা ও দেখা</span><span>’</span><span> বইয়ে উল্লেখ করা হয়েছে যে, আমাদের বোধিসত্ত্বের শেষ জীবনে, অর্থাৎ বুদ্ধ হওয়ার আগের জীবনে তিনি তখনো একজন সাধারণ পৃথগ্&zwnj;জনই ছিলেন। তার মানে তখনো তার অবিদ্যা ছিল। সেটি কীভাবে সম্ভব? আমাদের বোধিসত্ত্ব তো আজ থেকে চার অসংখ্য ও এক লক্ষ কল্প (মহাকল্প) আগেও আটটি গুণের অধিকারী ছিলেন। সেই আটটি গুণের একটি ছিল এ রকম : তিনি চাইলে বুদ্ধের মুখ থেকে মাত্র একটি গাথা শুনেও অর্হৎ হতে পারতেন। সেই নিশ্চিত ভবিষ্যদ্বাণীর পরেও তিনি সব সময় তার মনে বিজ্ঞতাপূর্ণ মনোযোগ ও মহান করুণা বজায় রাখতেন। তিনি দীর্ঘ বহু কল্প ধরে পারমী পূরণ করেছেন। তারপরও এটি কীভাবে সম্ভব যে, বুদ্ধত্ব লাভের আগে বোধিসত্ত্ব অবস্থায় তার শেষ জীবনে তার মনের মধ্যে অবিদ্যা উৎপন্ন হয় এবং তিনি ইন্দ্রিয়সুখ ভোগ করেন?</span></p>
    <p class="txt"><b class="calibre1">উত্তর ১.৪ : </b>আপনাকে কারণসাপেক্ষে-উৎপন্ন-নীতিকে (প্রতীত্যসমুৎপাদ-নীতিকে) বুঝতে হবে, সেখানে বলা হয়েছে অবিদ্যা ছাড়া তৃষ্ণা উৎপন্ন হতে পারে না। বুদ্ধ হওয়ার আগে, আমাদের বোধিসত্ত্বের শেষ জীবনে, তখনো তার স্ত্রী যশোধরা এবং পুত্র রাহুলের প্রতি আসক্তি ছিল। কেন ছিল? বিদর্শন জ্ঞান অনুসারে, আমাদের আত্মিক ও বাহ্যিক দেহ গঠিত হয় কতগুলো ছোটো ছোটো কণা দিয়ে। আমরা যদি এই ছোটো ছোটো কণাগুলোকে বিশ্লেষণ করি, তখন আমরা কেবল রূপ তথা পদার্থরাজিকে বুঝতে পারি। এই রূপ তথা পদার্থরাজি কিন্তু আকছার পরিবর্তনশীল। সেগুলো উৎপন্ন হওয়ার সঙ্গে সঙ্গেই ধ্বংস হয়ে যায়। তাই সেগুলো অনিত্য, অস্থায়ী। সেগুলো সব সময় উৎপত্তি ও নিরোধের দ্বারা আক্রান্ত হয়, তাই দুঃখময়। সেগুলোর মাঝে কোনো আত্মা নেই, তাই সেগুলো অনাত্ম। এটি সত্য যে, দীপঙ্কর বুদ্ধের সময় আমাদের বোধিসত্ত্বের এ রকম বিদর্শন জ্ঞান ছিল। কিন্তু তার সেই বিদর্শন জ্ঞান কেবল সাময়িকভাবে অবিদ্যাকে সরিয়ে দিতে পারতো। আর্যমার্গই কেবল অবিদ্যাকে পুরোপুরি ধ্বংস করে দিতে পারে। তাই তখনো তার অবিদ্যা ছিল। এই অবিদ্যার কারণেই, তিনি যশোধরা ও রাহুলকে চিনতে পেরেছিলেন। যশোধরা ও রাহুলকে চিনতে পারার সেই মনোযোগ ছিল আসলে অবিজ্ঞতাপূর্ণ মনোযোগ (অযোনিসো মনসিকার)। এটি ছিল অবিদ্যা। এই অবিদ্যার কারণেই তার যশোধরা ও রাহুলের প্রতি আসক্তি ছিল।</p>
    <p class="txt">যদি বিদর্শন জ্ঞান বর্তমান থাকে এবং তা ব্যাপকভাবে উৎপন্ন হয় তাহলে অবিদ্যা কিছুতেই উৎপন্ন হতে পারে না। তবে বিদর্শন জ্ঞান বিদ্যমান না থাকলে অবিজ্ঞতাপূর্ণ মনোযোগের ওপর ভর করে অবিদ্যা উৎপন্ন হয়। এ কারণেই যখন তিনি পৃথিবীতে জন্মগ্রহণ করেন তখনো তার মানবজীবনের প্রতি আসক্তি ছিল। অতএব যখনই তিনি জানতেন যে, এটি মানবজীবন, সেটিই ছিল তার অবিদ্যা। মানবজীবনের প্রতি যে আসক্তি সেটিকে বলা হয় তৃষ্ণা। অবিদ্যা-তৃষ্ণার কারণেই তার মাঝে উপাদান (শক্ত করে আঁকড়ে ধরে থাকার মানসিকতা) উৎপন্ন হয়। অবিদ্যা-তৃষ্ণা-উপাদানের কারণেই তিনি কুশলকর্ম সম্পাদন করেছিলেন। মূলত কর্মশক্তির কারণেই তিনি পৃথিবীতে জন্মগ্রহণ করতেন। তখনো তার অবিদ্যা ও তৃষ্ণা ছিল। অবিদ্যা-তৃষ্ণা থাকার কারণেই প্রাপ্তবয়স্ক হওয়ার পর তিনি যশোধরাকে বিয়ে করেছিলেন এবং রাহুল নামের এক ছেলে পেয়েছিলেন। এটি ছিল সাধারণ মানুষের চর্চা যা তিনি তাঁর প্রথম ধর্মদেশনায় ধর্মচক্র প্রবর্তন সূত্রে দাবি করেছিলেন।</p>
    <p class="txt">তিনি যখন সম্যক সম্বোধি লাভ করেছিলেন, তারপরেই কেবল তাঁর সমস্ত অবিদ্যা-তৃষ্ণা পুরোপুরি ক্ষয় হয়ে গিয়েছিল, পুরোপুরি ধ্বংস হয়ে গিয়েছিল। কেন? কারণ, তাঁর অর্হত্ত্বমার্গই সমস্ত অবিদ্যা-তৃষ্ণাকে পুরোপুরি ধ্বংস করেছিল, ক্ষয় করেছিল।</p>
    <p class="txt"><b class="calibre1">প্রশ্ন ১.৫ : </b>অভিনীহার তথা দৃঢ় সংকল্প করতে হলে একজন ব্যক্তিকে অবশ্যই আটটি গুণের অধিকারী হতে হয়। সেই আটটি গুণের মধ্যে দ্বিতীয়টি হচ্ছে তাকে অবশ্যই একজন মানুষ হতে হবে। বুদ্ধ স্পষ্ট ভাষায় বলে দিয়েছিলেন যে, একজন মেয়ের পক্ষে কিছুতেই একজন বুদ্ধ হওয়া সম্ভব নয়। তবে যশোধরা দুই লক্ষ কোটি বুদ্ধের সামনে বোধিসত্ত্ব হওয়ার জন্য প্রার্থনা করেছিলেন। কেন তিনি তা করতে পেরেছিলেন?</p>
    <p class="txt"><b class="calibre1">উত্তর ১.৫ : </b>প্রথম কথা হচ্ছে, তিনি বোধিসত্ত্ব হওয়ার জন্য প্রার্থনা করেননি। তিনি কেবল আমাদের বোধিসত্ত্ব যাতে ঠিকমতো পারমী পূরণ করতে পারে তার জন্য সহায়তা করতে চেয়েছিলেন, সেটি অনেকটা এই ভাবনা কোর্সে সাহায্যকারীদের মতোই।</p>
    <p class="txt">একজন মেয়ে বুদ্ধ হতে পারেন না, এর মানে হচ্ছে, তিনি যতদিন মেয়ে থাকবেন ততদিন তিনি বুদ্ধ হতে পারবেন না। তবে তিনি প্রথমে একজন পুরুষ হয়ে জন্মাবার চেষ্টা করতে পারেন। পুরুষ হয়ে জন্মাবার পর, তার মাঝে যদি সেই আটটি গুণ থাকে তাহলে তিনিও কোনো এক বুদ্ধের কাছ থেকে নিশ্চিত ভবিষ্যদ্বাণী পেতে পারেন। তবে নিশ্চিত ভবিষ্যদ্বাণী লাভের পর তাকে অবশ্যই কমপক্ষে চার অসংখ্য ও এক লক্ষ কল্প পারমী পূরণ করতে হবে। পারমী পরিপক্ব হলেই তিনি বুদ্ধ হতে পারবেন। তার মানে কোনো এক বুদ্ধের কাছ থেকে নিশ্চিত ভবিষ্যদ্বাণী লাভের সময় এবং সম্যক সম্বোধি লাভের সময়, এই সময়ের মধ্যে তিনি কিছুতেই মেয়ে হয়ে জন্মাতে পারবেন না। কিন্তু নিশ্চিত ভবিষ্যদ্বাণী লাভের আগে তিনি মাঝে মাঝে মেয়ে হয়ে জন্মাতেই পারেন।</p>
    <p class="txt"><b class="calibre1">প্রশ্ন ১.৬ : </b>কিন্তু তখনো বোধিসত্ত্ব কীভাবে একজন সাধারণ পৃথগ্&zwnj;জন হতে পারেন? কারণ তিনি তো দীর্ঘ বহু কল্প ধরে ধ্যান-ভাবনা অনুশীলন করেছিলেন এবং তার বিদর্শন জ্ঞান ছিল একজন অর্হতের চাইতেও বেশি শক্তিশালী, তাই তার তো একজন আর্যই হওয়া উচিত, কিছুতেই সাধারণ পৃথগ্&zwnj;জন নয়।</p>
    <p class="txt"><b class="calibre1">উত্তর ১.৬ : </b>আসলে তাঁর অর্হত্ত্বমার্গ উৎপন্ন হয়েছিল সর্বজ্ঞতা জ্ঞানের সঙ্গে। সর্বজ্ঞতা জ্ঞান লাভের আগে তাঁর আর্যমার্গ ও আর্যফল পরিপক্ব হয়ে ওঠেনি। আর্যমার্গস্তর লাভের আগে সবাই সাধারণ পৃথগ্&zwnj;জন, এমনকি তারা বিদর্শন জ্ঞানের সংস্কারোপেক্ষা জ্ঞান পর্যন্ত অনুশীলন করলেও।</p>
    <p class="txt"><b class="calibre1">প্রশ্ন ১.৭ : </b>একজন স্রোতাপন্ন ব্যক্তি কি বিয়ে করতে পারেন এবং তার কি ছেলেপুলে থাকতে পারে?</p>
    <p class="txt"><b class="calibre1">উত্তর ১.৭ : </b>হ্যাঁ, বিশাখা, অনাথপিণ্ডিক প্রভৃতি তাদের ন্যায় বিয়ে করতে পারে। বুদ্ধের সময় কোশলরাজ্যে মোট সাত কোটি লোক বাস করতো। সেই সাত কোটি লোকের মধ্যে পাঁচ কোটিই ছিল আর্য, অর্থাৎ মার্গফললাভী। আর তাদের অধিকাংশই ছিল গৃহী, সংসারী।</p>
    <p class="txt"><b class="calibre1">প্রশ্ন ১.৮ : </b>আমরা জানি, মৈত্রী ভাবনার এগারোটি সুফল। একজন ব্যক্তি যদি মৈত্রী ভাবনা করে, কিন্তু সে যদি মৈত্রী ধ্যান (অর্পণা সমাধি) লাভ না করতে পারে, তাহলে সে কি মৈত্রী ভাবনার সুফলগুলো পাবে?</p>
    <p class="txt"><b class="calibre1">উত্তর ১.৮ : </b>হ্যাঁ, সে পাবে। <i class="calibre2">বিশুদ্ধিমার্গ</i> বইয়ে সে-রকম একটি কাহিনির উল্লেখ করা হয়েছে। এক গাভি যখন তার বাচ্চাকে দুধ খাওয়াচ্ছিল তখন এক ব্যাধ তার দিকে তির ছুঁড়ে মেরেছিল। কিন্তু সেই তিরটি গাভিটিকে বিদ্ধ করতে পারেনি। সেই গাভিটির ছিল খুব সাধারণ গোছের মৈত্রী। আপনি যদি মৈত্রী ভাবনা করার চেষ্টা করেন, আর তাতে যদি মৈত্রী ধ্যান অর্জন করতে নাও পারেন, তাহলেও আপনার সেই মৈত্রী ভাবনা চর্চাটা এই জীবনে এবং দেব-ব্রহ্মলোকের ভবিষ্যৎ জীবনে আপনাকে ভালো ফল অর্থাৎ কুশল বিপাক বয়ে দিতে পারবে।</p>
    <p class="txt"><b class="calibre1">প্রশ্ন ১.৯ : </b><i class="calibre2">অভিধর্মার্থ-সংগ্রহ </i>বইয়ে উল্লেখ করা হয়েছে যে, একজন ব্যক্তি যদি কেবল চার ব্রহ্মবিহার ভাবনা (মৈত্রী, করুণা, মুদিতা ও উপেক্ষা) অনুশীলন করেন, তিনি কোনো মার্গফল লাভ করতে পারেন না। এ ব্যাপারে আপনি কি আরও একটু বিশদ ব্যাখ্যা দিতে পারবেন?</p>
    <p class="txt"><b class="calibre1">উত্তর ১.৯ : </b>চার ব্রহ্মবিহার ভাবনা কেবল ধ্যানই উৎপন্ন করে। আর তন্মধ্যে মৈত্রী ব্রহ্মবিহার ভাবনা সর্বোচ্চ তৃতীয় ধ্যান উৎপন্ন করতে পারে। করুণা ব্রহ্মবিহার ভাবনা ও মুদিতা ব্রহ্মবিহার ভাবনাও পৃথক পৃথকভাবে সর্বোচ্চ তৃতীয় ধ্যান উৎপন্ন করতে পারে। আর উপেক্ষা ব্রহ্মবিহার ভাবনা উৎপন্ন করতে পারে চতুর্থ ধ্যান। যারা এই ধ্যানগুলোই কেবল চর্চা করে, কিন্তু বিদর্শন ভাবনা চর্চা করে না, তারা নির্বাণ লাভ করতে পারে না। তারা মরার পর ব্রহ্মলোকে জন্মগ্রহণ করতে পারবে মাত্র। একমাত্র বিদর্শন ভাবনাই নির্বাণে নিয়ে যেতে পারে অথবা নির্বাণ সাক্ষাৎ করিয়ে দিতে পারে।</p>
    <p class="txt">এই ব্রহ্মবিহার ধ্যানগুলোকে ভিত্তি করে তারা যদি নামরূপ ও তাদের কারণগুলো বুঝতে পারে, উপলব্ধি করতে পারে এবং তারা যদি এই নামরূপ ও তাদের কারণগুলোকে অনিত্য, দুঃখ ও অনাত্ম হিসেবে গভীরভাবে ধ্যান করে, চিন্তা করে, তাহলে তারা নির্বাণ লাভ করতে পারবে, নির্বাণ সাক্ষাৎ করতে পারবে, নির্বাণ উপলব্ধি করতে পারবে।</p>
    <p class="txt"><b class="calibre1">প্রশ্ন ১.১০ : </b>বুদ্ধ তাঁর শিষ্যদের কেন শুধু সংস্কারোপেক্ষা জ্ঞান পর্যন্ত চর্চা করার পরই দৃঢ়সংকল্প (অভিনীহার) করতে এবং বুদ্ধত্ব লাভের জন্য বোধিসত্ত্বপথ অনুশীলন করতে শিক্ষা দেননি?</p>
    <p class="txt"><b class="calibre1">উত্তর ১.১০ : </b>আমার মনে, এই প্রশ্নটি আপনার বুদ্ধকেই করা উচিত। অনেক সূত্রেই বলা হয়েছে যে, জগতে বুদ্ধের আবির্ভাব হয় কেবল সত্ত্বগণকে পুনর্জন্মের চক্র থেকে মুক্ত করার জন্য এবং জন্ম, জরা, মরণ প্রভৃতি দুঃখ থেকে মুক্ত করার জন্য। বুদ্ধের অভিপ্রায় হচ্ছে এই যে, তিনি যেহেতু ইতিমধ্যেই চার আর্যসত্যকে জেনেছেন, তাই তাঁর শিষ্যদেরও অবশ্যই চার আর্যসত্যকে জানতে হবে। তিনি যেহেতু পুনর্জন্মের চক্রকে অতিক্রম করেছেন, তাই তাঁর শিষ্যদেরও অবশ্যই পুনর্জন্মের চক্রকে অতিক্রম করতে হবে। ইত্যাদি এগুলোই হচ্ছে বুদ্ধের অভিপ্রায়।</p>
    <p class="txt"><b class="calibre1">প্রশ্ন ১.১১ : </b>বুদ্ধ বলেছিলেন যে, সব সত্ত্বই সমান। তাহলে তিনি কেন শুরুতেই তাঁর সব শিষ্যকে একেকজন বুদ্ধ হতে শিক্ষা দেননি, যাতে করে প্রত্যেকেই সমান হতে পারেন এবং সেই সঙ্গে বুদ্ধ, পচ্চেক বুদ্ধ ও অর্হৎগণের মাঝে কোনো পার্থক্যই যাতে আর না থাকে?</p>
    <p class="txt"><b class="calibre1">উত্তর ১.১১ : </b>থেরবাদী ত্রিপিটক অনুসারে, দুই প্রকার লক্ষণ আছে। তন্মধ্যে একটি হচ্ছে স্বভাব-লক্ষণ (সভাৰ-লক্খণ), আর অপরটি হচ্ছে পরিচিতি-লক্ষণ (সমঞ্ঞা-লক্খণ)। পরিচিতি-লক্ষণ মানে হচ্ছে অনিত্য, দুঃখ ও অনাত্ম। এই তিনটি বৈশিষ্ট্যকেই বলা হয় পরিচিতি-লক্ষণ (সামঞ্ঞা-লক্খণ)। একজন যোগী যদি আত্মিক ও বাহ্যিক দুধরনের নামরূপকে জানতে পারেন, বুঝতে পারেন, তাহলে তিনি বুঝতে পারবেন যে, আত্মিক ও বাহ্যিক উভয় ধরনের নামরূপই হচ্ছে অনিত্য, দুঃখ ও অনাত্ম। তখনই কেবল সেগুলো সমান, অভিন্ন।</p>
    <p class="txt">যদিও সেগুলো অনিত্য, দুঃখ, অনাত্ম বৈশিষ্ট্যসম্পন্ন বিষয়, সেগুলোর মধ্যে আবার কিছু কিছু অনিত্য, দুঃখ, অনাত্ম বৈশিষ্ট্যসম্পন্ন বিষয় আছে যেগুলো বিদর্শন জ্ঞানের সঙ্গে সম্পর্কযুক্ত, যেই বিদর্শন জ্ঞান চার আর্যসত্যকে জানে, বুঝে; তবে কিছু কিছু অনিত্য, দুঃখ, অনাত্ম বৈশিষ্ট্যসম্পন্ন বিষয় তেমনটি নয়। কিছু কিছু অনিত্য, দুঃখ, অনাত্ম বৈশিষ্ট্যসম্পন্ন বিষয় আছে যেগুলো সর্বজ্ঞতা-জ্ঞানের সঙ্গে সম্পর্কযুক্ত। কিছু কিছু অনিত্য, দুঃখ, অনাত্ম বৈশিষ্ট্যসম্পন্ন বিষয় আছে যেগুলো অগ্রশ্রাবক-জ্ঞানের সঙ্গে সম্পর্কযুক্ত। কিছু কিছু অনিত্য, দুঃখ, অনাত্ম বৈশিষ্ট্যসম্পন্ন বিষয় আছে যেগুলো মহাশ্রাবক-জ্ঞানের সঙ্গে সম্পর্কযুক্ত। কিছু কিছু অনিত্য, দুঃখ, অনাত্ম বৈশিষ্ট্যসম্পন্ন বিষয় আছে যেগুলো সাধারণ শ্রাবক-জ্ঞানের (পকতিসাৰকঞাণ) সঙ্গে সম্পর্কযুক্ত। মূলত এভাবেই সেগুলো একটি অন্যটির চাইতে ভিন্ন হয়।</p>
    <p class="txt"><b class="calibre1">প্রশ্ন ১.১২ : </b>ভাবনা কোর্সের সময় কথা-না-বলাটা বা চুপচাপ থাকাটা কেন এত বেশি গুরুত্বপূর্ণ?</p>
    <p class="txt"><b class="calibre1">উত্তর ১.১২ : </b>সাধারণত বেশি কথা বলাটা অনেক চিন্তার জন্ম দেয়। অর্থাৎ বেশি কথা বললে মনে অনেক চিন্তার উদয় হয়। আপনি যখন ধ্যানে বসবেন তখন সেই চিন্তাগুলো আপনার ধ্যানচর্চাটাকে বিরক্ত করবে, ঝামেলা করবে, বিশেষত আপনার একাগ্রতাকে।</p>
    <p class="txt"><b class="calibre1">প্রশ্ন ১.১৩ : </b>মহাযান বৌদ্ধধর্মমতে, বুদ্ধ যদিও নির্বাণে প্রবেশ করেছিলেন, এখনো তিনি অনেক বুদ্ধ সৃষ্টি করতে, সত্ত্বগণকে রক্ষা করতে ও মুক্ত করতে তাঁর অলৌকিক শক্তিকে কাজে লাগাতে পারেন। এ ব্যাপারে আপনি কী মনে করেন?</p>
    <p class="txt"><span>উত্তর ১.১৩ : </span><span>মজ্ঝিমনিকায়ের </span><span>‘</span><span>গণকমোগ্গল্লানসুত্ত</span><span>’</span><span> নামে এক সূত্রে উল্লেখ করা হয়েছে এভাবে :</span></p>
    <p class="txt"><span>একসময় এক ব্রাহ্মণ, যিনি ছিলেন গণিতের অধ্যাপক, বুদ্ধকে বহু প্রশ্ন জিজ্ঞেস করেছিলেন। বুদ্ধ তার সব প্রশ্নের উত্তর দিয়েছিলেন এবং তিনি বেশ সন্তুষ্ট হয়েছিলেন। একদম শেষে, তিনি এই প্রশ্নটি জিজ্ঞেস করেছিলেন, </span><span>“</span><span>আপনার সব শিষ্যই কি পুনর্জন্মের চক্র থেকে মুক্ত হতে পারেন?</span><span>”</span><span> বুদ্ধ তাকে উত্তর দিয়েছিলেন, </span><span>“</span><span>কিছু শিষ্য মুক্ত হতে পারেন, আর কিছু শিষ্য মুক্ত হতে পারেন না।</span><span>”</span><span> ব্রাহ্মণ আবার জিজ্ঞেস করেছিলেন, </span><span>“</span><span>নির্বাণ তো চিরবিদ্যমান অর্থাৎ সব সময় বিদ্যমান থাকে। বুদ্ধ যে নির্বাণ যাওয়ার পথ দেখিয়ে দিয়েছেন সেটিও চিরবিদ্যমান। তো, তাহলে কেন কিছু কিছু শিষ্য নির্বাণ যেতে পারে, আর কিছু কিছু শিষ্য নির্বাণ যেতে পারে না?</span><span>”</span><span> বুদ্ধ তাকে উত্তর দিয়েছিলেন, </span><span>“</span><span>হে ব্রাহ্মণ, আপনি রাজগৃহে যাওয়ার রাস্তা চেনেন কি?</span><span>”</span><span> </span><span>“</span><span>হ্যাঁ, অবশ্যই চিনি।</span><span>”</span><span> </span><span>“</span><span>ধরুন, দুজন লোক আপনার কাছে রাজগৃহে যাওয়ার রাস্তা জানতে চাইল, দুজনের মধ্যে একজন আপনার দেখিয়ে দেওয়া পথ ধরে এগিয়ে গেল, আর অন্যজন আপনার দেখিয়ে দেওয়া পথে না গিয়ে অন্য ভুল পথ ধরে এগিয়ে গেল। ফলে, একজন রাজগৃহে গিয়ে পৌঁছাল, আর অন্যজন পৌঁছাল না। এটা কেন হলো বলে আপনার মনে হয়?</span><span>”</span><span> ব্রাহ্মণ উত্তর দিয়েছিলেন, </span><span>“</span><span>মাননীয় গৌতম, সেখানে আমার কী-ই বা করার আছে? আমি তো তাদের দুজনকেই রাজগৃহে যাওয়ার রাস্তাটুকু দেখিয়ে দিয়েছি মাত্র।</span><span>”</span><span> </span><span>“</span><span>ঠিক তদ্রূপ, হে ব্রাহ্মণ, বুদ্ধও নির্বাণ যাওয়ার পথ দেখিয়ে দেন মাত্র। অবশ্যই সেই পথে হাঁটতে হবে তাদের নিজেদেরকেই। তাই কেউ কেউ নির্বাণ যেতে পারে, আর কেউ কেউ নির্বাণ যেতে পারে না।</span><span>”</span><span> অতএব বুদ্ধগণ নির্বাণ যাওয়ার পথটুকু দেখিয়ে দেন মাত্র। তারা কাউকে রক্ষা করেন না, কাউকে পৌঁছে দেন না। অভিধর্মে বলা হয়েছে, </span><span>“</span><span>বুদ্ধ কাউকেই রক্ষা করেন না, কাউকেই নির্বাণে পৌঁছে দেন না। তিনি নির্বাণ যাওয়ার পথটুকু দেখিয়ে দেন মাত্র।</span><span>”</span></p>
    <p class="txt">অভিধর্মমতে, বুদ্ধের অলৌকিক শক্তি মানে রূপাবচর ক্রিয়া-অভিজ্ঞা চিত্তকেই বুঝায়। এটি তো কেবল একটি চিত্ত (নাম), মানসিক বিষয়। বুদ্ধ যখন পরিনির্বাণ লাভ করেছিলেন, তখনই তাঁর সমস্ত নামরূপ (মন ও দেহের যাবতীয় ক্রিয়া) একেবারে থেমে গিয়েছিল। অলৌকিক শক্তি এই নামেরই (মন-চিত্তেরই) অন্তর্গত বিষয়। তাই বুদ্ধের অলৌকিক শক্তি তখনই একেবারে থেমে গিয়েছিল যখন তিনি পরিনির্বাণ লাভ করেছিলেন। বুদ্ধের অলৌকিক শক্তি বলতে আর কিছুই অবশিষ্ট ছিল না।</p>
    <p class="txt"><b class="calibre1">প্রশ্ন ১.১৪ : </b>নির্বাণে এমন কোনো আত্মিক মন বা চিত্ত আছে কি যা নির্বাণের নিত্যতা, সুখ ও বিশুদ্ধতাকে উপভোগ করতে পারে? নির্বাণে তেমন কিছু না থেকে থাকলে, আমি ঠিক বুঝে উঠতে পারি না যে নির্বাণ আসলে কী রকম।</p>
    <p class="txt"><b class="calibre1">উত্তর ১.১৪ : </b>নির্বাণ আসলে কল্পনারও অতীত। সেখানে যদি আসলেই কোনো আত্মিক মন-চিত্ত থেকে থাকে, তাহলে তো নির্বাণ পুরোপুরি অর্থহীন হয়ে যাবে। নির্বাণ হচ্ছে সমস্ত দুঃখসত্য ও সমুদয়সত্যের পুরোপুরি থেমে যাওয়ার অবস্থা। দুঃখসত্য মানে হচ্ছে পঞ্চস্কন্ধ। আর পঞ্চস্কন্ধের মাঝেই আছে চারটি নামস্কন্ধ। সব ধরনের নামরূপই নির্বাণে পুরোপুরি থেমে যায়। অতএব, নির্বাণে যদি আসলেই কোনো আত্মিক মন-চিত্ত থাকে, তাহলে তো নির্বাণ পুরোপুরি অর্থহীন হয়ে যাবে।</p>
    <p class="txt"><b class="calibre1">প্রশ্ন ১.১৫ : </b>মহাযানী বইপত্রে পাঁচটি অচিন্তনীয় বিষয়ের কথা উল্লেখ রয়েছে। উক্ত পাঁচটির মধ্যে একটি হচ্ছে বুদ্ধের অলৌকিক শক্তি। বুদ্ধের অলৌকিক শক্তি যেহেতু অচিন্তনীয়, তাই আমরা সেটিকে অভিধর্ম অনুসারে ব্যাখ্যা করতে পারি না। সেই সঙ্গে অন্য অনেক বুদ্ধের অলৌকিক শক্তি সম্পর্কেও আমরা ব্যাখ্যা করতে পারি না। বিষয়টি কি ঠিক?</p>
    <p class="txt"><b class="calibre1">উত্তর ১.১৫ : </b>অলৌকিক শক্তি ততক্ষণই অচিন্তনীয় থাকে যতক্ষণ বুদ্ধ জীবিত থাকেন, পরিনির্বাণ লাভের পরে নয়। শুধু যে বুদ্ধের অলৌকিক শক্তিই অচিন্তনীয় তা নয়, আসলে অন্য যে কারোর অলৌকিক শক্তিই অচিন্তনীয়। </p>
    <p class="txt"><b class="calibre1">প্রশ্ন ১.১৬ : </b>পরিনির্বাণ লাভের পর তিনি তো আর সত্ত্বগণকে সাহায্য করার জন্য পুনর্জন্ম গ্রহণ করবেন না। অতীতে পারমী পূরণ করার সময় অনেকেই তাঁর সহযোগী ছিলেন। তাঁর সেসব সহযোগীর পারমী যখন পরিপক্ব হবে তখন তো বুদ্ধ তাদের সহায়তা করার জন্য আসতে পারবেন না, আসতে পারবেন কি?</p>
    <p class="txt"><b class="calibre1">উত্তর ১.১৬ : </b>সচরাচর বুদ্ধের সহযোগীরা তাঁকেই অনুসরণ করেন। তাদের পারমীও সাধারণত বুদ্ধের সময়েই পরিপক্ব হয়। বুদ্ধের সময় মোট চল্লিশবার অগণিত সত্ত্ব চার আর্যসত্য জানতে বুদ্ধের কাছে এসেছিলেন এবং তারা মার্গফল লাভ করেছিলেন। সেই সত্ত্বগণের সংখ্যা ঠিক কতো ছিল তা কিন্তু আমরা হিসেব করে দেখতে পারবো না। আমাদের বোধিসত্ত্ব পারমী পূরণ করার সময় সেই সত্ত্বগণই ছিলেন তাঁর সহযোগী।</p>
    <p class="txt"><b class="calibre1">প্রশ্ন ১.১৭ : </b>কোন মার্গ ও কোন ফলের সঙ্গে সহগামী হয়ে বুদ্ধের সর্বজ্ঞতা জ্ঞান উৎপন্ন হয়?</p>
    <p class="txt"><b class="calibre1">উত্তর ১.১৭ : </b>অর্হত্ত্বমার্গ ও অর্হত্ত্বফল।</p>
    <p class="txt"><b class="calibre1">প্রশ্ন ১.১৮ : </b>ধরা যাক, একজন ভিক্ষু বিশ বছর বয়স হওয়ার আগেই ভিক্ষু-উপসম্পদা নিয়েছে। বিশ বছর পূর্ণ না হলে ভিক্ষু-উপসম্পদা নেওয়া যায় না সেটি সে জানেই না। কিন্তু সে খুব আগ্রহের সঙ্গে ও সিরিয়াসলি ভিক্ষুশীলগুলো পালন করে। এখন প্রশ্ন হচ্ছে, তাকে কি একজন প্রকৃত ভিক্ষু বলা যাবে?</p>
    <p class="txt"><b class="calibre1">উত্তর ১.১৮ : </b>না, তাকে একজন প্রকৃত ভিক্ষু বলা যাবে না, এমনকি সে খুব ভালো করে শীল পালন করলেও। তার শীলপালনটা নিশ্চয় কুশল কর্ম। সে যদি বিলকুল সৎ হয় তাহলে তার ধ্যান, মার্গফল লাভ করতে কোনো সমস্যাই হবে না। তবে সে যদি যেকোনোভাবে জেনে যায় যে, সে প্রকৃত ভিক্ষু নয়, তাহলে তার উচিত নতুন করে উপসম্পদা গ্রহণ করা।</p>
    <p class="txt"><b class="calibre1">প্রশ্ন ১.১৯ : </b>যখন আমরা ভিক্ষু-উপসম্পদাপ্রার্থীর বয়সটা হিসেব করে দেখি তখন তার মাতৃগর্ভে অবস্থানের সময়টুকুও কি হিসেবে মধ্যে ধরা উচিত?</p>
    <p class="txt"><b class="calibre1">উত্তর ১.১৯ : </b>হ্যাঁ, আমরা তার মাতৃগর্ভে অবস্থানের সময়টুকুও হিসেবের মধ্যে ধরে থাকি। সাধারণত আমরা সেই সময়টিকে নয় মাস বা দশ মাস হিসেবেই ধরি।</p>
    <p class="txt"><b class="calibre1">প্রশ্ন ১.২০ : </b>ধরা যাক, এক ব্যক্তি এক ভুয়া ভিক্ষুর উপাধ্যায়ত্বে উপসম্পদা গ্রহণ করল। সে জানতই না যে, তার উপাধ্যায় একজন প্রকৃত ভিক্ষু নয়। তখন আমরা কি তাকে একজন প্রকৃত ভিক্ষু কিংবা শ্রামণ হিসেবে বিবেচনা করতে পারি? আর সে যদি প্রকৃত ভিক্ষু কিংবা শ্রামণ কোনোটিই না হয় তাহলে আমরা কি তাকে একজন পারাজিকা অপরাধগ্রস্ত ব্যক্তি হিসেবে বিবেচনা করতে পারি?</p>
    <p class="txt"><b class="calibre1">উত্তর ১.২০ : </b>থেরবাদী ত্রিপিটক অনুসারে, সেই লোকটি একজন প্রকৃত ভিক্ষু কিংবা শ্রামণ কোনোটিই নয়। তবে সে যদি খুবই সৎ ও চরিত্রবান হয় এবং তার মন যদি বিশুদ্ধ হয়, তাহলে এই জীবনেই নতুন করে উপসম্পদা নিতে তার কোনো সমস্যা নেই।</p>
    <p class="txt">থেরবাদী বৌদ্ধধর্মমতে, ভারতের বাইরের অঞ্চলগুলোতে উপসম্পদা কর্মে সংঘের কোরাম পূর্ণ করতে কমপক্ষে পাঁচজন ভিক্ষুর দরকার হয়। ধরা যাক, কোনো একজনকে উপসম্পদা প্রদানের সময় যদি মাত্র পাঁচজন ভিক্ষু অংশগ্রহণ করেন এবং তাদের মধ্যে যদি একজন ভিক্ষুও পারাজিকা অপরাধগ্রস্ত হন, তাহলে সেই উপসম্পদাপ্রার্থী লোকটি ভিক্ষু হতে পারে না (অর্থাৎ তাকে উপসম্পদা প্রদান করা হলেও ভিক্ষু হিসেবে গণ্য হয় না)। ধরা যাক, কোনো একজনকে উপসম্পদা প্রদানের সময় সীমাঘরে দশজনের বেশি ভিক্ষু অংশগ্রহণ করেছেন। তাদের মাঝে একজন ভিক্ষু পারাজিকা অপরাধগ্রস্ত। তবে অন্য সবাই পারাজিকা অপরাধগ্রস্ত নন, আর তারাই (অর্থাৎ পারাজিকা অপরাধগ্রস্ত নন এমন ভিক্ষুরাই) উপসম্পদা কর্মবাক্যগুলোর সবকটি পাঠ করেছেন, অর্থাৎ পুরো উপসম্পদা প্রক্রিয়াটি পরিচালনা করেছেন। তাহলে সেই উপসম্পদাপ্রার্থী লোকটি ভিক্ষু হতে পারে (ভিক্ষু হিসেবে গণ্য হন)। (তবে পারাজিকা অপরাধগ্রস্ত ভিক্ষুটি উপসম্পদা প্রক্রিয়ার অংশ হিসেবে কোনো একটি কর্মবাক্য পাঠ করলেও উপসম্পদাপ্রার্থী লোকটি ভিক্ষু হতে পারে না। তার মানে পারাজিকা অপরাধগ্রস্ত ভিক্ষুটি উপসম্পদা কর্মে গণপূরক হিসেবে অংশগ্রহণ করলেও অনুশাসন করা থেকে শুরু করে কর্মবাক্য পাঠে অংশগ্রহণ করতে পারে না, আর করলেই নবউপসম্পন্ন ভিক্ষুটি প্রকৃত ভিক্ষু হিসেবে গণ্য হয় না।)</p>
    <p class="txt"><b class="calibre1">প্রশ্ন ১.২১ : </b>কতদিন পর গর্ভপাত করলে বা করালে প্রাণিহত্যা হিসেবে গণ্য হয়?</p>
    <p class="txt"><b class="calibre1">উত্তর ১.২১ : </b>মাতৃগর্ভে থাকা সত্ত্বটির মাঝে প্রতিসন্ধি-চিত্ত (জন্মগ্রহণকারী চিত্ত) উৎপন্ন হওয়ার পর থেকে যেকোনো সময় গর্ভপাত করলে বা করালে সেটি প্রাণিহত্যা হিসেবে গণ্য হয়।</p>
    <p class="txt"><b class="calibre1">প্রশ্ন ১.২২ : </b>যেই মুহূর্তে প্রতিসন্ধি-চিত্ত উৎপন্ন হয় তখনই আমরা সেটিকে জীবন বা প্রাণ বলি। তখন সেখানে কী কী নামরূপ থাকে? বর্তমানে আমাদের যেগুলো আছে সেগুলোর মতো করে সেখানে কি ভাব-দশক, কায়-দশক প্রভৃতি থাকে?</p>
    <p class="txt"><b class="calibre1">উত্তর ১.২২ : </b>আপনি কি আসলেই জানতে চান? যদি জানতে চান তাহলে দয়া করে বাস্তবে সেগুলো অধ্যয়ন করুন। আপনি যদি কারণসাপেক্ষে উৎপন্ন বিষয়গুলো (প্রতীত্যসমুৎপাদ-নীতি) চর্চা করেন তাহলে দেখতে পাবেন ঠিক কতগুলো রূপ ও কতগুলো নাম সেখানে আছে।</p>
    <p class="txt">বুদ্ধের অভিধর্ম অনুসারে, সৌমনস্য-সহগত ত্রিহেতুক চিত্ত নিয়ে জন্মালে জন্মের সময় মোট ত্রিশ ধরনের রূপ ও চৌত্রিশ প্রকার চৈতসিক বিদ্যমান থাকে। ত্রিশ ধরনের রূপ হচ্ছে কায়-দশক কলাপ, ভাব-দশক কলাপ ও হৃদয়-দশক কলাপ। প্রত্যেক কলাপে বা গুচ্ছে দশটি করে মোট ত্রিশ ধরনের রূপ থাকে। আর চৌত্রিশ প্রকার চৈতসিকের মধ্যে থাকে জীবিতেন্দ্রিয়। এভাবেই মূলত কোনো একজনের জন্মের মুহূর্তে রূপ-জীবিতেন্দ্রিয় ও নাম-জীবিতেন্দ্রিয় বিদ্যমান থাকে, আর সেটিকেই আমরা বলি জীবন বা প্রাণ।</p>
    <p class="txt"><b class="calibre1">প্রশ্ন ১.২৩ : </b>বিদর্শন ধ্যান অনুশীলন বিদ্যা-বীজেরই (ৰিজ্জা-এর) অন্তর্গত। তাহলে কি আমরা বলতে পারি যে, কেউ একজন যখন বিদর্শন ধ্যান অনুশীলন করেন তখন তিনি আসলে আচরণের (চরণ-এর) চর্চা করেন না?</p>
    <p class="txt"><b class="calibre1">উত্তর ১.২৩ :</b> হ্যাঁ, তা ঠিক। তবে কিছু কিছু সূত্রে কিছু ভিন্ন ঘটনাও দেখা যায়। </p>
    <p class="txt">ভাবনা বা ধ্যান দুই প্রকার। একটি হচ্ছে শমথ ভাবনা, আর অন্যটি হচ্ছে বিদর্শন ভাবনা। শমথ ভাবনা আচরণ-বীজের (চরণ-এর) অন্তর্গত, আর বিদর্শন ভাবনা বিদ্যা-বীজের (ৰিজ্জা-এর) অন্তর্গত। কিন্তু মাঝে মাঝে বিদর্শন ধ্যান চর্চাটাকেও আচরণ-বীজ (ৰিজ্জা) হিসেবে গণ্য করা হয়। উদাহরণস্বরূপ ধরা যাক, বিদর্শন ধ্যান খুবই শক্তিশালী এক কর্ম যা কোনো একজন ব্যক্তির মৃত্যুর সময়ই পরিপক্ব হয়ে উঠেছে, তাহলে সেটি তখন তাকে নতুন প্রতিসন্ধি প্রদান করবে, অর্থাৎ কোনো এক ভবে জন্মগ্রহণ করিয়ে দেবে। এই ঘটনায়, বিদর্শন ধ্যান চর্চাটাকে আচরণ-বীজ (চরণ) হিসেবেই গণ্য করা হয়েছে। </p>
    </div>
    <div class="react">
    </div>
    </div>
      
`;
var url = location.href.includes('app.html')
if(!url){
    console.log(url)
    document.getElementById('post_container').innerHTML = post_txt
    readhelper();
}